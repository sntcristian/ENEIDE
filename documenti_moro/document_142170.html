<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.2.170" name="dcterms.relation"/><meta content="10.48678/unibo/aldomoro1.4.2.170" name="dcterms.identifier"/><meta content="Moro, Aldo, [Discorso elettorale a Milano], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Il ritorno al centro-sinistra e la “solidarietà nazionale” (giugno 1973 – maggio 1978), a cura di Guido Formigoni e Agostino Giovagnoli, edizione e nota storico-critica di Chiara Zampieri, Bologna, Università di Bologna, 2021. DOI: https://doi.org/10.48678/unibo/aldomoro1.4.2.170." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il ritorno al centro-sinistra e la “solidarietà nazionale” (giugno 1973 – maggio 1978), 2021" name="description"/><title>[Discorso elettorale a Milano del 9 giugno 1976]</title>
<div id="mentionMeta"><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>[Discorso elettorale a Milano del 9 giugno 1976]</h1><p class="paragraph" data-counter="1" id="p-1">Se si componessero in un mosaico tutte le accuse rivolte alla <span about="https://w3id.org/moro/enoam/data/142170/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> ne risulterebbe un’immagine di questo partito tale da doversi, poi, chiedere come la <span about="https://w3id.org/moro/enoam/data/142170/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> abbia potuto governare per trent’anni l’<span about="https://w3id.org/moro/enoam/data/142170/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> in queste condizioni e quali responsabilità siano da addebitare alle forze politiche e sociali, collaboranti con essa o all’opposizione, che hanno tollerato per tanto tempo una situazione del genere. Ecco a quali deformazioni conduce una campagna elettorale che a parole tanti hanno detto di non volere drammatizzare ma che con i fatti hanno invece contribuito a rendere sempre più difficile gettando ombre che rischiano di proiettarsi anche sul futuro. Ma non ci si è accontentati di presentare la <span about="https://w3id.org/moro/enoam/data/142170/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> come tutta corrotta ed inefficiente; si è giunti, negli ultimi giorni, a mettere in dubbio anche la sua stessa natura democratica.</p><p class="paragraph" data-counter="2" id="p-2">In verità si dipinge la <span about="https://w3id.org/moro/enoam/data/142170/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> di destra, perché la si vorrebbe collocata a destra per poterla più facilmente emarginare dalla sua posizione di perno dello schieramento politico democratico. </p><p class="paragraph" data-counter="3" id="p-3">Si vorrebbe che non reagissimo a questo attacco, a questa distorsione della fisionomia propria della <span about="https://w3id.org/moro/enoam/data/142170/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>; che accettassimo, come cosa del tutto naturale, il tentativo di allontanare da noi il nostro fedele elettorato.</p><p class="paragraph" data-counter="4" id="p-4">Ed invece dobbiamo difenderci non solo per ristabilire la verità, non solo per rafforzare i legami che da trent’anni ci uniscono a grandi masse di popolo, ma soprattutto per evitare che si apra nel Paese un drammatico vuoto quale sarebbe quello lasciato dalla sconfitta della <span about="https://w3id.org/moro/enoam/data/142170/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>.</p><p class="paragraph" data-counter="5" id="p-5">Dobbiamo perciò riproporre a tutto il popolo italiano l’immagine autentica del nostro partito – democratico, popolare, antifascista – che, appunto perché tale, ha garantito la libera e pacifica evoluzione del Paese; che, con la sua concezione della società e dello Stato, ha permesso e favorito un vero pluralismo istituzionale, economico e sociale; che, con la scelta di una appropriata politica di amicizia e di alleanze, ha inserito costruttivamente l’<span about="https://w3id.org/moro/enoam/data/142170/v1/mention-7" class="mention place" id="mention-7" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> nel contesto internazionale. Dobbiamo dire che siamo ancora utili e necessari all’<span about="https://w3id.org/moro/enoam/data/142170/v1/mention-8" class="mention place" id="mention-8" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, senza pretese egemoniche, aperti a libere ed efficaci collaborazioni democratiche, ma rivendicando, come essenziale ed insostituibile, la nostra funzione per la stabilità delle istituzioni e l’avvio ad una nuova società.</p></body></html>