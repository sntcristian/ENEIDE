<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.2.075" name="dcterms.relation"/><meta content="10.48678/unibo/aldomoro1.2.2.075" name="dcterms.identifier"/><meta content="Moro, Aldo, Impegno sociale, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Iniziativa democratica (1952-1958), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.2.075." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Iniziativa democratica (1952-1958), 2024" name="description"/><title>Impegno sociale</title>
<div id="mentionMeta"><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>Impegno sociale</h1><p class="paragraph" data-counter="1" id="p-1">Se volessimo tentare di fissare in modo rapido ed indicativo la caratteristica essenziale del nostro tempo, credo potremmo dire semplicemente che questo è tempo di impegno sociale. La nostra epoca è profondamente travagliata dalla necessità di determinare l’apporto doveroso del singolo alla vita della collettività, il suo modo di manifestarsi, la sua misura, i diritti che la persona ha da conservare nei confronti della società. Si pone oggi certo un problema di limite di modo, di misura, il quale è esso pure di notevole gravità, ma non si dubita punto che la vita individuale debba sfociare secondo verità nella vita sociale, che si debbano intrecciare rapporti molteplici e complessi di collaborazione, che una costante attenzione, un vigile interessamento debbano essere rivolti dal singolo alla vita degli altri, a quel vasto mondo, così variamente caratterizzato, del quale siamo parte, al quale dobbiamo dare nelle forme più diverse qualche cosa di noi stessi. Un modo individualistico e chiuso di concepire la vita può considerarsi oggi del tutto superato. Esso può sussistere come tentazione che bisogna vincere, non come idea che possa vantare una qualche attendibilità sul piano ideologico e morale. Esso è superato non solo da una più chiara consapevolezza della natura e dei doveri dell’uomo, ma dalla stessa realtà storica, dal progressivo arricchirsi e complicarsi dei rapporti sociali, il quale rende non solo ingiusto, ma praticamente impossibile il vivere soli e lontani dal mondo degli altri.</p><p class="paragraph" data-counter="2" id="p-2">Intendiamoci bene però. Il modo di concepire la posizione dell’uomo di fronte alla società e i doveri sociali della persona può variare molto nelle diverse correnti di pensiero e nelle diverse intuizioni sociali e politiche. Non tutto certo è accettabile nel modo di concepire la vocazione sociale dell’uomo, sicché, se è comune la polemica contro l’egoismo individualistico, contro il disinteresse per la società, contro lo Stato indifferente alla realtà sociale del primitivo liberalismo, non è poi affatto possibile accordarsi con talune concezioni dell’uomo sociale che appunto, riducono a nulla la persona a tutto danno della società. Il dovere sociale dell’uomo non vuol dire infatti sacrificio della persona in omaggio ad un mito collettivistico, sia esso il collettivismo della nazione, della razza o della classe. Esso vuol dire semplicemente dedizione dell’uomo agli altri uomini, fraternità amorosa ed operosa variamente conformata e realizzata fino alla forma estrema della solidarietà imposta dallo Stato mediante la legge a vantaggio di tutti, a sollievo di tutti i bisogni che la semplice iniziativa individuale non riesce a soddisfare.</p><p class="paragraph" data-counter="3" id="p-3">L’idea sociale cristiana è, su questo punto importantissimo, veramente chiarificatrice, così sollecita come essa è di sospingere all’incontro sociale, di far superare il limite angusto della propria vita individuale ed insieme così ferma nell’opporsi ad ogni tentativo di mitizzare la società, di annegare nel tutto la personalità umana, di far smarrire la profonda sostanza personale, spirituale e caritativa dell’impegno sociale.</p><p class="paragraph" data-counter="4" id="p-4">Così oggi nel nostro mondo, nel nostro paese che è la forma sociale a noi più vicina e per noi più naturale, è soprattutto una ispirazione cristiana che con perfetto equilibrio, con piena verità ci sospinge all’incontro sociale, ad ogni forma di doveroso e giusto interessamento per la società, che ci fa assumere le nostre, qualche volta pesanti, responsabilità per la vita di tutti, che alimenta in noi invece che una passiva e stanca accettazione o sopportazione della vita sociale, appunto un impegno personale, vivo, spirituale per le cose di tutti che sono anche nostre nella cristiana e umana solidarietà della vita.</p><p class="paragraph" data-counter="5" id="p-5">Una seconda efficace ispirazione per una operosa solidarietà viene a noi dall’orientamento democratico secondo il quale si svolge oggi la vita sociale nel nostro paese e tanto più in quanto il ritorno dell’<span about="https://w3id.org/moro/enoam/data/122075/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> alle istituzioni democratiche dopo una lunga eclissi ci pone in condizioni di meglio valutare quanta verità e quanta ricchezza umana vi siano nella libera collaborazione di tutti alla vita associata che è appunto l’essenza della democrazia. Non v’è dubbio infatti che di solidarietà, di sensibilità sociale si può parlare anche in un ordinamento che non sia ispirato ai principi democratici. Infatti su di un piano spirituale ed umano sussiste sempre la possibilità, e con essa il dovere, di occuparsi degli altri, di dare un apporto in qualsiasi forma possibile, anche se fatalmente in queste circostanze limitata, alla vita sociale. Ma quando come nel caso nostro ci è offerta, e specie dopo una lunga privazione, una così larga possibilità di intervento e di azione che si spinge fino agli aspetti più delicati e decisivi della vita politica, quando ci è chiesto di prendere parte in un modo tutto particolare e responsabile alla determinazione delle mete proprie della comunità, il nostro dovere di presenza si fa tanto più grave ed urgente, il nostro impegno sociale tanto più vincolante quanto più decisivo.</p></body></html>