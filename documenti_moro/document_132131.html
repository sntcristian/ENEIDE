<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.131" name="dcterms.relation"/><meta content="10.48678/unibo/aldomoro1.3.2.131" name="dcterms.identifier"/><meta content="Moro, Aldo, [Discorso tenuto a Pozzuoli all'Accademia Allievi Ufficiali dell'Aeronautica], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.131." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Discorso tenuto a Pozzuoli all’Accademia Allievi Ufficiali dell’Aeronautica</title>
<div id="mentionMeta"><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/aldo-remondino" typeof="foaf:Person"/><meta about="https://w3id.org/moro/enoam/data/aldo-remondino" content="Aldo Remondino" property="rdfs:label"/><meta about="https://w3id.org/moro/enoam/data/aldo-remondino" property="owl:sameAs" resource="http://www.wikidata.org/entity/Q18224427"/><meta about="https://w3id.org/moro/enoam/data/aldo-remondino" content="Remondino, Aldo" property="skos:prefLabel"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Discorso tenuto a Pozzuoli all’Accademia Allievi Ufficiali dell’Aeronautica</h1><p class="paragraph" data-counter="1" id="p-1">Sono molto lieto di poter assistere oggi alla cerimonia inaugurale di un nuovo anno di studio e di preparazione militare dell’Accademia Allievi Ufficiali dell’aeronautica. Vengo tra voi dopo avere visitato le scuole dell’Esercito e della Marina ed avere constatato con profonda soddisfazione in quale misura una elevata produzione scientifica e tecnica, lo slancio e l’entusiasmo propri dei giovani concorrano a formare i quadri dirigenti delle Forze Armate Italiane. </p><p class="paragraph" data-counter="2" id="p-2">Questa confortante sensazione di abilità tecnica, di efficienza, di consapevolezza dei propri compiti, di spirito di generosità e di sacrificio mi è confermata, in una visione ormai compiuta delle varie Armi e specialità, dal contatto che stabilisco oggi con voi, Allievi Ufficiali, e per vostro tramite, con l’Aeronautica Italiana. Mi rivolgo dunque agli ardimentosi Ufficiali, Sottufficiali ed Allievi, i quali hanno difeso e difendono dal cielo, fusi con le loro macchine veloci, complesse e possenti, l’integrità e la libertà della Patria.</p><p class="paragraph" data-counter="3" id="p-3">Io vi saluto con vivissima cordialità, con assoluta fiducia, giovani Allievi Ufficiali, speranza della Patria.</p><p class="paragraph" data-counter="4" id="p-4">Sono presente con una profonda partecipazione a questa giornata di celebrazione, ammirando la vostra fierezza, la vostra conoscenza, il rigore nel quale si compone il vostro giovanile entusiasmo.</p><p class="paragraph" data-counter="5" id="p-5">Vi elogio per la vostra dignità, consapevolezza e prontezza nelle quali l’<span about="https://w3id.org/moro/enoam/data/132131/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> può fare sicuro affidamento. Vi chiedo di essere, per i vostri modi severi, per il vostro ardimento, per la vostra devozione alla Patria, per virtù morali e profondo senso civico, in tutto degni delle istituzioni dell’Arma alla quale avete l’onore di appartenere e disposti a compiere in ogni avvenire il vostro dovere di cittadini ed i soldati. Ed ho piena fiducia che in voi e per voi risulteranno riaffermate le caratteristiche proprie della Aeronautica, pronta in ogni istante a solcare con fulminea rapidità il cielo nella difesa dei confini della Patria. Sono vostre doti, la perizia, il coraggio, il dominio delle macchine più potenti e moderne. Una sintesi perfetta d’intelligenza, di forma, di risorse umane a servizio del Paese.</p><p class="paragraph" data-counter="6" id="p-6">Vorrei cogliere dunque questa solenne occasione che mi si offre, per far giungere il saluto del Governo ed il mio personale a tutti gli aviatori d’<span about="https://w3id.org/moro/enoam/data/132131/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>. È infatti proprio in questa scuola, giovane com’è giovane del resto la nostra Arma già così ricca di tradizioni gloriose, che l’aeronautica italiana è stata creata e si è sviluppata per le grandi e rischiose imprese alle quali il dovere, di volta in volta, l’ha chiamata. È proprio in questa scuola che si sono formati con severità di studi e rifore morale gli Ufficiali dell’Aviazione italiana. Su 3300 Ufficiali preparati in questa Accademia dal 1923 in poi, 829 sono caduti, 14 decorati all’Ordine Militare d’<span about="https://w3id.org/moro/enoam/data/132131/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, 47 decorati di medaglia d’oro al valore militare, 19 decorati di medaglia d’oro al valore Aeronautico, 1135 decorati di medaglia d’argento al valore militare. La dedizione fino all’eroismo è dunque ben più che una eccezione sia pure di vaste proporzioni: essa è, si può dire, la norma in un’Arma, nella quale rischio e impegno coesistono al più alto livello e che non si pone perciò in prima fila ne servizio, coraggioso e fedele, in pace ed in guerra, della Patria italiana. </p><p class="paragraph" data-counter="7" id="p-7">Onore dunque ai Caduti, ai decorati al valore, a tutti gli ardimentosi aviatori. Onore ai soldati d’<span about="https://w3id.org/moro/enoam/data/132131/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>. Anche oggi dunque io voglio, io debbo rendere omaggio alle Forze Armate, dare atto della loro preparazione e del loro coraggio, ricordare la loro fedeltà alla Patria ed alle Istituzioni, il loro profondo legame con la Nazione. Di essa riflette le fondamentali aspirazioni; ad essa nell’assolvimento del suo compito storico, garantisce piena sicurezza; di essa raccoglie le virtù morali e civili. Questa solidarietà tra Paese e Forze Armate è ad un tempo naturale e doverosa. È nell’ordine delle cose ed è insieme nostro comune compito di svilupparla. </p><p class="paragraph" data-counter="8" id="p-8">Questa solidarietà, vorrei dire questa organizzazione si manifestano, mano a mano che scresce la coscienza civile e democratica della Nazione. Un paese geloso della sua libertà e dignità pone la difesa della Patria come sacro dovere del cittadino. Esso non può abbandonare la sua indipendenza e l’integrità delle sue tradizioni e del suo modo di vita alla indulgenza e alla protezione dei forti. Esso stesso ha bisogno di forza, mentre adopera nella sua politica prudenza e misura e sviluppa la sua volontà di collaborazione. Ma insieme le Forze Armate, votate alla difesa, pronte all’adempimento di un fondamentale dovere costituzionale, sono parte viva della Nazione, ne comprendono e raccolgono le tradizioni ed aspirazioni, ne apprezzano e rispettano le libere istituzioni, partecipano del sostrato democratico, sono consapevoli del generale moto di progresso e della sempre più vigorosa ed infine irresistibile affermazione dei diritti dell’uomo e dei vincoli di solidarietà nella società nazionale come in quella internazionale. E pensando a questa vostra consapevolezza, che io vi vedo, futuri ufficiali, che io vi vedo Aviatori e Soldati d’<span about="https://w3id.org/moro/enoam/data/132131/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> come cittadini vincolati da un più alto e complesso dovere, impegnati insieme nel difendere la Patria e nell’essere sostegno morale della Nazione nei suoi problemi e nei suoi valori.</p><p class="paragraph" data-counter="9" id="p-9">Ed in questo spirito, avendo presente la detta prolusione che ha dato inizio così degnamente, insieme con l’alta parola del Generale <span about="https://w3id.org/moro/enoam/data/132131/v1/mention-10" class="mention person" id="mention-10" property="dcterms:references" resource="https://w3id.org/moro/enoam/data/aldo-remondino" typeof="deo:Reference">Ramondino</span>, a questo nuovo ciclo di studi, vorrei rilevare come s’intreccino i temi della ricerca scientifica e quelli della difesa e s’influenzino a vicenda. L’uno e l’altro ordine d’indagini confluiscono verso un comune obiettivo, che è una più profonda conoscenza ed un più pieno dominio dell’uomo su se stesso e sulle cose. </p><p class="paragraph" data-counter="10" id="p-10">Verso questa meta muove obiettivamente dunque il vostro studio così severo e così serio ed a questa conquista umana voi tendete con freschezza intellettuale e con entusiasmo, pur nella fedeltà al vostro preciso dovere. Ma è ancora in questo spirito che io vorrei proprio oggi ed in questa sede ricordare che un altro tratto di strada, di eccezionale importanza, è stato percorso nella meravigliosa ed affascinante avventura della conquista dello spazio. È una impresa dell’aviazione e un nuovo modo di essere del volo umano. Le più alte acquisizioni della scienza e della tecnica sono state affidate al coraggio, alla forza di carattere, alla abilità degli uomini, perché essi, gli uomini, compissero un balzo in avanti, com’è loro compito e loro aspirazione, nella storia dell’umanità. È una immensa conquista in sé, ma essa ha anche un alto valore simbolico come segno di un continuo evolversi dell’uomo, in un sempre più alto dominio e possesso della natura e di se medesimo. Un fatto morale che vorrei indicare, Allievi Ufficiali, alla vostra giovanile e giusta ambizione, al vostro naturale guardare più in alto e più lontano.</p><p class="paragraph" data-counter="11" id="p-11">E a voi, soldati e cittadini, vorrei infine ricordare che l’<span about="https://w3id.org/moro/enoam/data/132131/v1/mention-7" class="mention place" id="mention-7" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, pacifica ed operosa, ha un rigoroso dovere di lealtà verso se stessa e verso gli Alleati, che essa ha liberamente prescelto per garantire la sua sicurezza e, nella sicurezza, la pace nel mondo.</p><p class="paragraph" data-counter="12" id="p-12">È in questa lealtà, la quale è un atto di rispetto verso noi stessi e verso gli altri associati nel vincolo di comuni interessi ed ideali, che noi operiamo consapevoli ed attenti in una complessa e difficile realtà internazionale. Salvaguardando la dignità e gli interessi fondamentali del popolo italiano, noi cerchiamo e percorriamo la via della pace. Lo facciamo, lo dobbiamo fare, con un realismo che ci faccia consapevoli dei dati effettivi della situazione internazionale, dei rapporti di forza, delle implicazioni e ripercussioni degli avvenimenti. Lo facciamo, lo dobbiamo fare, con un’estesa visione d’insieme, anche se la nostra posizione è ben delineata e vi sono nostre peculiari e misurate responsabilità. ma il mondo è ormai troppo piccolo, troppo interdipendente, perché siano consentite incomprensioni e disattenzioni. Nel giusto equilibrio di questa doverosa consapevolezza e di una naturale prudenza e misura, quali si confanno alle nostre possibilità e ai nostri doveri, la mostra politica estera si avvale con chiari obiettivi di sicurezza, di collaborazione e di pace. </p><p class="paragraph" data-counter="13" id="p-13">La politica in generale, e quella internazionale in ispiecie, anche se naturalmente ricca di aspirazioni e di valori ideali, è un impegnativo confronto di posizioni in una situazione sovente rischiosa e dura. Non rinunceremo perciò al nostro realismo, nel quale si fonda la ricerca di sicurezza per l’<span about="https://w3id.org/moro/enoam/data/132131/v1/mention-8" class="mention place" id="mention-8" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> e per il mondo; non rinunceremo al nostro sforzo serio e concreto in un mondo ancora potentemente armato e diviso; ma non rinunceremo neppure al nostro idealismo e cioè alla ricerca appassionata e fiduciosa di ogni prospettiva di pace.</p><p class="paragraph" data-counter="14" id="p-14">Le Forze Armate sono appunto al servizio della causa della sicurezza e della pace, secondo le loro alte tradizioni, in assoluta fedeltà alla Patria. Ad esse va il mio saluto ed il mio augurio, nella certezza che esse sapranno concorrere in modo determinante al progresso ed alla grandezza d’<span about="https://w3id.org/moro/enoam/data/132131/v1/mention-9" class="mention place" id="mention-9" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>.  </p></body></html>