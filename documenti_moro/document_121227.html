<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.227" name="dcterms.relation"/><meta content="10.48678/unibo/aldomoro1.2.1.227" name="dcterms.identifier"/><meta content="Moro, Aldo, [Le condizioni per l’affermazione dei valori universali cristiani], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.227." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>[Le condizioni per l’affermazione dei valori universali cristiani]</title>
<div id="mentionMeta"><meta about="https://w3id.org/moro/enoam/data/chiesa" typeof="foaf:Organization"/><meta about="https://w3id.org/moro/enoam/data/chiesa" content="Chiesa" property="rdfs:label"/><meta about="https://w3id.org/moro/enoam/data/chiesa" property="owl:sameAs" resource="http://www.wikidata.org/entity/Q34651"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>[Le condizioni per l’affermazione dei valori universali cristiani]</h1><p class="paragraph" data-counter="1" id="p-1">L’onorevole Aldo Moro inizia confessando di essere stato lungamente imbarazzato quando si è proposto di definire l’ambito e il significato del tema affidatogli. All’oratore sembra che il suo tema sia eminentemente di ordine e di interesse pratico; si tratta di vedere come in concreto, nella realtà attuale, nella realtà sociale del nostro tempo, si possa da parte del cristiano operare in modo da porre in essere quelle condizioni che permettano una affermazione dei valori universali del cristianesimo e realizzino l’unità della famiglia umana. Ma unità non si può attuare, senza l’affermazione del valore spirituale della persona, introdotto dal Cristianesimo. Da questo centro spirituale e proprio nell’esercizio di quella iniziativa spirituale che caratterizza la persona, si svolge quella comunione degli spiriti che permette di realizzare la unità per estensione della famiglia umana cioè sociale. La socialità postula quei legami misteriosi e profondi che sono i legami che la carità, come espressione della personalità spirituale dell’uomo, va stringendo in modo da creare questo nesso, questa continuità della famiglia umana. In venti secoli di vissuta esperienza cristiana, dobbiamo dire che, malgrado tutto, molto cammino è stato percorso e tra le idee vive che fermentano nella civiltà di oggi, vi sono appunto queste idee cristiane di una suprema dignità della persona, che non sia principio di egoismo, ma bensì principio di comunicazione e di unità. Molto cammino è stato fatto; e dobbiamo onestamente prenderne atto, mentre ci accingiamo a considerare quale altro immenso cammino è davanti a noi. In questa civiltà ch’è tutta segnata da segni cristiani, anche là dove appaiono meno evidenti, queste idee sono vive e operose, perché appunto anche nella sfera delle realizzazioni sociali e istituzionali, siamo andati avanti, ma abbiamo spesso sacrificato le profonde risorse della spiritualità umana in uno schema rigido di giustizia coattiva, limitata in spazi territorialmente definiti (Stati) e senza impegnare a fondo la forza operante della carità.</p><p class="paragraph" data-counter="2" id="p-2">Nelle esperienze sociali di oggi la persona inclina verso un esasperato individualismo e l’incontro sociale avviene in modo esteriore e senza forza di amore.</p><p class="paragraph" data-counter="3" id="p-3">In queste condizioni si deve domandare agli uomini un impegno personale di spiritualità e di carità sulla base di un severo esame di coscienza. Ma ciò, se indispensabile, è però insufficiente. Hanno un valore enorme infatti anche le condizioni di ordinamento sociale e perciò la vita dello Stato e il suo stesso ordinamento.</p><p class="paragraph" data-counter="4" id="p-4">Vanno chiariti perciò i modi di struttura dello Stato, necessari per attuare nella realtà sociale i valori universali cristiani (democrazia, libertà, giustizia, politicità, riconoscimento delle realtà sociali extra-territoriali). Particolarmente importanti le libere esperienze associative fuori dello Stato dove personalità e carità trovano il modo di una più libera espressione. </p><p class="paragraph" data-counter="5" id="p-5">Con tutte le sue lacune, lo Stato rappresenta pur sempre un vasto tentativo di realizzazione delle aspirazioni spirituali; lo Stato ha le sue grandezze e le sue deficienze, ma è certo che esso offre le più rilevanti garanzie per lo svolgimento di tutti i valori umani.</p><p class="paragraph" data-counter="6" id="p-6">Difficile raggiungere uno Stato perfetto, ideale; ma non impossibile raggiungere uno Stato il più vicino possibile ai nostri ideali, che ci avvii alla universalità. </p><p class="paragraph" data-counter="7" id="p-7">Questo Stato ideale deve essere: uno Stato democratico, elastico, che rifiuta il più possibile la rigidezza dello schema coattivo e interviene con la forza della legge solo quando tutte le opinioni siano espresse, quando il pieno, libero gioco delle persone umane si sia espletato. Incontri liberi, consapevoli, tra persone: la carità vi ha un grande posto. La libertà politica vi sta a simboleggiare la trascendenza della persona umana di fronte allo Stato; uno Stato, cioè, di un concreto ideale di giustizia, che non può ignorare la propria responsabilità, non può non trarre tutte le conseguenze dal concetto della dignità della persona; ed è uno Stato politico: corrispondente alla sua capacità naturale di incidere in modo deciso nella realtà umana; questo Stato deve intervenire decisamente per attuare la legge della resistenza all’ingiustizia; deve esso inoltre riconoscere le realtà sociali extra-statuali, prima fra tutte la famiglia, organismo sociale naturale, libero, prima esperienza della coesione, della comunione simbolica e informatrice di altre più difficili unioni da realizzare entro la comunità umana. </p><p class="paragraph" data-counter="8" id="p-8">La crisi dei rapporti tra gli Stati può essere superata portando la sostanza umana di cui lo Stato si compone verso una esperienza più vasta. </p><p class="paragraph" data-counter="9" id="p-9">Pur riconoscendo il valore della determinazione statuale come prima realizzazione di universalità, si deve estendere la sfera di azione dei valori unificanti e svincolare l’ordinamento sociale della forza della coazione. Un ordinamento autoritario dei rapporti internazionali è perciò da solo insufficiente a risolvere il problema: occorre moltiplicare i rapporti fra i popoli (oltre che tra i governi) e dar modo ai valori unificanti di operare nell’ambito spirituale della <span about="https://w3id.org/moro/enoam/data/121227/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/chiesa" typeof="deo:Reference">Chiesa</span>.</p></body></html>