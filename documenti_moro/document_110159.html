<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.1.0.159" name="dcterms.relation"/><meta content="10.48678/unibo/aldomoro1.1.0.159" name="dcterms.identifier"/><meta content="Moro, Aldo, Soldati e partigiani, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 1, Gli anni giovanili (1932-1946), a cura di Gaetano Crociata e Paolo Trionfini, edizione e nota storico-critica di Tiziano Torresi, Bologna, Università di Bologna, 2021. DOI: https://doi.org/10.48678/unibo/aldomoro1.1.0.159." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Gli anni giovanili (1932-1946), 2021" name="description"/><title>Soldati e partigiani</title>
<div id="mentionMeta"><meta about="https://w3id.org/moro/enoam/data/comitato-di-liberazione-nazionale" typeof="foaf:Organization"/><meta about="https://w3id.org/moro/enoam/data/comitato-di-liberazione-nazionale" content="Comitato di Liberazione Nazionale" property="rdfs:label"/><meta about="https://w3id.org/moro/enoam/data/comitato-di-liberazione-nazionale" property="owl:sameAs" resource="http://www.wikidata.org/entity/Q547858"/><meta about="https://w3id.org/moro/enoam/data/esercito" typeof="foaf:Organization"/><meta about="https://w3id.org/moro/enoam/data/esercito" content="Esercito" property="rdfs:label"/><meta about="https://w3id.org/moro/enoam/data/esercito" property="owl:sameAs" resource="http://www.wikidata.org/entity/Q37726"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>Soldati e partigiani</h1><p class="paragraph" data-counter="1" id="p-1">Questa differenziazione operata, in buona o mala fede, tra coloro che combattono per restituire all’<span about="https://w3id.org/moro/enoam/data/110159/v1/mention-11" class="mention place" id="mention-11" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, mediante una prova suprema di sacrificio, dignità di nazione, suona ogni giorno più stonata e pericolosa. Questo si inserisce tra gli altri sintomi – e son tanti purtroppo – di un rinascente, e forse mai interrotto, costume fazioso, intransigente, equivoco, irrequieto. La considerazione eccessiva della milizia irregolare di fronte all’<span about="https://w3id.org/moro/enoam/data/110159/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/esercito" typeof="deo:Reference">esercito</span> dello Stato richiama spiacevoli ricordi della rivoluzione permanente e del suo presidio armato. Sembra purtroppo che la dura esperienza di venti anni poco o nulla abbia insegnato agli italiani, i quali van ripetendo, essendo solo – e neppure sempre – mutati i soggetti, gli errori del passato.</p><p class="paragraph" data-counter="2" id="p-2">Noi ci rendiamo certamente conto che sarebbe ingenuo da parte nostra richiedere una perfetta, tranquilla normalità in un tempo di radicali mutamenti, qual è questo che viviamo. Ma d’altra parte, se non vogliamo dichiarare il nostro fallimento, dobbiamo pure fare uno sforzo, per avviarci alla normalità, tagliando via, coraggiosamente, tutto quello che alimenta lo spirito settario e compromette le possibilità di pacificazione nel nostro <span about="https://w3id.org/moro/enoam/data/110159/v1/mention-12" class="mention place" id="mention-12" property="dcterms:references" resource="https://w3id.org/moro/enoam/data/italia" typeof="deo:Reference">paese</span>.</p><p class="paragraph" data-counter="3" id="p-3">I motivi per i quali, da questa o quella parte, si pone l’accento sulla milizia partigiana, svalutando, correlativamente, l’apporto di sacrificio e l’imparziale fedeltà dell’<span about="https://w3id.org/moro/enoam/data/110159/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/esercito" typeof="deo:Reference">esercito</span>, sono evidenti. Si tratta di contrapporre alla milizia della legalità, quella dell’avvenire; di rifiutare riconoscimento allo Stato tradizionale, che ha nell’<span about="https://w3id.org/moro/enoam/data/110159/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/esercito" typeof="deo:Reference">esercito</span> la sua espressione migliore, per affermare l’avvento di un nuovo Stato, che nasce a fatica nelle prove della guerra. Tutto ciò potrebbe anche avere del fascino, sollecitare quell’ansia di domani, ch’è in fondo in tutti gli uomini degni di questo nome, se non avessimo appunto una così dura e recente esperienza, la quale ci ammonisce quanto sia pericoloso creare uno Stato dentro lo Stato, attribuire alla comunità, che è cosa di tutti, un colore che è accettato soltanto da alcuni.</p><p class="paragraph" data-counter="4" id="p-4">Assai più che il significato di possibile violenza, da esercitare, quando che sia, contro la libertà e a difesa di ideali partigiani, ci preoccupa in questo fenomeno, dalle profonde radici e dalle larghe ramificazioni, la rinnovata affermazione di uno Stato dominato da una ben definita ed esclusiva ideologia, di uno Stato assorbente, presuntuoso, soffocatore. E questo sarebbe, non c’è bisogno di spiegarlo, uno Stato totalitario, una religione politica, la quale, pur cambiando il suo dio, si ricollegherebbe immediatamente alle mistiche illiberali, che han travolto l’uomo e insanguinato il mondo in questo nostro secolo tormentato.</p><p class="paragraph" data-counter="5" id="p-5">Ed invece l’esigenza è di creare lo Stato liberale, il quale rispetti e garentisca la persona umana, e la lasci poi svolgersi in tutti i suoi valori. Ciò implica una riduzione dei compiti dello Stato e delle sue pretese; una più cauta vibrazione, una minore vivezza di toni; un passaggio dal regno dei miti al mondo concreto e pacato di una politica cosciente dei suoi limiti naturali. Ma in definitiva la vita non perde niente della sua ricchezza, perché quel che non è dato, e malamente, in sede politica, si ritrova con tanta maggiore verità nell’ambito della persona umana.</p><p class="paragraph" data-counter="6" id="p-6">Uno Stato, che sia libero, non ha bisogno perciò che di un <span about="https://w3id.org/moro/enoam/data/110159/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/esercito" typeof="deo:Reference">esercito</span>, il quale difenda la libertà di tutti e ponga così le premesse per l’affermarsi di ogni idea onestamente pensata. Quest’<span about="https://w3id.org/moro/enoam/data/110159/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/esercito" typeof="deo:Reference">esercito</span> non può avere che una bandiera, la quale è il simbolo di questa libertà comune e comunemente garentita. La bandiera di tutti e di nessuno, perché ogni persona ha il suo ineliminabile residuo ideologico, il quale non le permette di sentirsi pienamente espressa nella libera associazione di garanzia che è lo Stato. Ma guai, se questo residuo ideologico pretende levare una sua bandiera, che diventi la bandiera dello Stato. In quel punto sorge fatalmente lo Stato totalitario, etico o religioso o come altro si voglia chiamare, il quale è lo Stato di alcuni che impedisce lo Stato di tutti e sopprime la libertà.</p><p class="paragraph" data-counter="7" id="p-7">Per queste ragioni noi guardiamo con tanto timore l’<span about="https://w3id.org/moro/enoam/data/110159/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/esercito" typeof="deo:Reference">esercito</span> dei partigiani, coesistente, dove pure non è necessario, in dubbio equilibrio, con l’<span about="https://w3id.org/moro/enoam/data/110159/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/esercito" typeof="deo:Reference">esercito</span> dello Stato ed auspichiamo una sistemazione organica, la quale dia alle bande irregolari, dove debbono sussistere, il crisma dell’appartenenza all’unica milizia del rinascente Stato liberale italiano.</p><p class="paragraph" data-counter="8" id="p-8">Verrebbero così a cadere, tra l’altro, certe spavalderie da bravi, certe pretese di dominio extra-legale, certe possibilità di equivoci, le quali cose tutte danno alle persone oneste un grandissimo fastidio. Si dice – e pensiamo che la notizia sia purtroppo vera – che le bande armate partigiane, che sono state immesse nell’<span about="https://w3id.org/moro/enoam/data/110159/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/esercito" typeof="deo:Reference">esercito</span>, continuino a godere di una perfetta autonomia, accettino la disciplina che credono e quando credono, si facciano persino giustizia da sé. E di che giustizia si tratti, si può bene immaginare.</p><p class="paragraph" data-counter="9" id="p-9">È chiaro che queste cose debbono finire; che c’è urgente bisogno di reintegrare l’autorità e l’unità dello Stato, il quale, una volta diventato libero, ha da usare un estremo rigore per garentire la sua esistenza, che coincide con la libertà di tutti. Come non accettiamo uno Stato entro lo Stato (<span about="https://w3id.org/moro/enoam/data/110159/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/comitato-di-liberazione-nazionale" typeof="deo:Reference">Comitati di liberazione</span> al disopra dello Stato), così non ammettiamo un <span about="https://w3id.org/moro/enoam/data/110159/v1/mention-9" class="mention organization" id="mention-9" property="dcterms:references" resource="https://w3id.org/moro/enoam/data/esercito" typeof="deo:Reference">esercito</span> entro l’<span about="https://w3id.org/moro/enoam/data/110159/v1/mention-10" class="mention organization" id="mention-10" property="dcterms:references" resource="https://w3id.org/moro/enoam/data/esercito" typeof="deo:Reference">esercito</span>.</p><p>Mr.</p></body></html>