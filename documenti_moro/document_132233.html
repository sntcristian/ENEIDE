<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.233" name="dcterms.relation"/><meta content="10.48678/unibo/aldomoro1.3.2.233" name="dcterms.identifier"/><meta content="Moro, Aldo, [Brindisi per la visita del re Olav di Norvegia], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.233." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Brindisi per la visita del re Olav diNorvegia</title>
<div id="mentionMeta"><meta about="https://w3id.org/moro/enoam/data/olav-v-di-norvegia" typeof="foaf:Person"/><meta about="https://w3id.org/moro/enoam/data/olav-v-di-norvegia" content="Olav V di Norvegia" property="rdfs:label"/><meta about="https://w3id.org/moro/enoam/data/olav-v-di-norvegia" property="owl:sameAs" resource="http://www.wikidata.org/entity/Q154912"/><meta about="https://w3id.org/moro/enoam/data/olav-v-di-norvegia" content="Olav, Vdi, Norvegia" property="skos:prefLabel"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/norvegia" typeof="dcterms:Location"/><meta about="https://w3id.org/moro/enoam/data/norvegia" content="Norvegia" property="rdfs:label"/><meta about="https://w3id.org/moro/enoam/data/norvegia" property="owl:sameAs" resource="http://www.wikidata.org/entity/Q20"/><meta about="https://w3id.org/moro/enoam/data/nato" typeof="foaf:Organization"/><meta about="https://w3id.org/moro/enoam/data/nato" content="Alleanza Atlantica" property="rdfs:label"/><meta about="https://w3id.org/moro/enoam/data/nato" property="owl:sameAs" resource="http://www.wikidata.org/entity/Q7184"/><meta about="https://w3id.org/moro/enoam/data/organizzazione-delle-nazioni-unite" typeof="foaf:Organization"/><meta about="https://w3id.org/moro/enoam/data/organizzazione-delle-nazioni-unite" content="Nazioni Unite" property="rdfs:label"/><meta about="https://w3id.org/moro/enoam/data/organizzazione-delle-nazioni-unite" property="owl:sameAs" resource="http://www.wikidata.org/entity/Q1065"/></div>

<div id="footnoteMeta"><meta about="https://w3id.org/moro/enoam/data/michele-cento" typeof="foaf:Person"/><meta about="https://w3id.org/moro/enoam/data/michele-cento" content="Michele Cento" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1 class="title">Brindisi per la visita del re Olav di Norvegia </h1><p><span about="https://w3id.org/moro/enoam/data/132233/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/olav-v-di-norvegia" typeof="deo:Reference">Maestà</span><sup><a href="#curatornote-1" id="curatornote-ref-1">[1]</a></sup>,</p><p class="paragraph" data-counter="1" id="p-1">sono particolarmente lieto di porgere alla maestà vostra, al Ministro Core Villok (sic!)<sup><a href="#curatornote-2" id="curatornote-ref-2">[2]</a></sup> ed alle illustri personalità che la accompagnano il più cordiale saluto mio e del Governo italiano.</p><p class="paragraph" data-counter="2" id="p-2">La sua graditissima visita a Roma è una nuova testimonianza non solo dei vincoli di profonda amicizia che uniscono l’<span about="https://w3id.org/moro/enoam/data/132233/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> e la <span about="https://w3id.org/moro/enoam/data/132233/v1/mention-7" class="mention place" id="mention-7" property="dcterms:references" resource="https://w3id.org/moro/enoam/data/norvegia" typeof="deo:Reference">Norvegia</span>, ma anche dei motivi ideali e politici che portano le nostre nazioni ad una sempre più stretta collaborazione. </p><p class="paragraph" data-counter="3" id="p-3">È quindi appena necessario che io ricordi la comune nostra appartenenza all’<span about="https://w3id.org/moro/enoam/data/132233/v1/mention-13" class="mention organization" id="mention-13" property="dcterms:references" resource="https://w3id.org/moro/enoam/data/nato" typeof="deo:Reference">Alleanza Atlantica</span>, che è stata e rimane sicura salvaguardia della pace e dell’equilibrio internazionale e che ha così validamente accompagnato la rinascita dei nostri Paesi.</p><p class="paragraph" data-counter="4" id="p-4">Vorrei confermare oggi che a tale <span about="https://w3id.org/moro/enoam/data/132233/v1/mention-14" class="mention organization" id="mention-14" property="dcterms:references" resource="https://w3id.org/moro/enoam/data/nato" typeof="deo:Reference">Alleanza</span> noi aderiamo nella convinzione della sua piena attualità. Essa rappresenta infatti per i nostri popoli, ancor oggi, non solo la più valida garanzia di difesa, ma anche un foro importante per l’approfondimento e l’avviamento a soluzione dei comuni problemi e per l’ulteriore e continuo sviluppo della loro collaborazione in campo politico, economico e sociale.</p><p class="paragraph" data-counter="5" id="p-5">Essa costituisce altresì uno strumento di pace, in quanto rende possibili ed efficaci gli sforzi in favore della distensione internazionale.</p><p class="paragraph" data-counter="6" id="p-6">Noi crediamo che, tanto più sarà salda l’unità occidentale, tanto maggiori potranno essere i progressi verso un graduale avvicinamento fra Paesi retti da differenti sistemi ideologici. Si tratta di un processo, che si manifesta in più intensi contatti politici ed in più frequenti scambi economici e culturali e di cui non possiamo che rallegrarci, rappresentano esso la premessa di una più estesa collaborazione, basata sul rispetto della legge internazionale e sulla operosa concordia delle nazioni.</p><p class="paragraph" data-counter="7" id="p-7">A fondamento della nostra concezione delle relazioni internazionali è infatti la convinzione della necessità di mantenere una pacifica convivenza tra tutti i popoli, anche quale condizione essenziale di giustizia e di progresso. A tal fine la nostra azione è diretta al rafforzamento ed alla valorizzazione delle <span about="https://w3id.org/moro/enoam/data/132233/v1/mention-15" class="mention organization" id="mention-15" property="dcterms:references" resource="https://w3id.org/moro/enoam/data/organizzazione-delle-nazioni-unite" typeof="deo:Reference">Nazioni Unite</span>, indispensabile strumento per il consolidamento della pace e per una costruttiva cooperazione fra i Paesi del mondo.</p><p class="paragraph" data-counter="8" id="p-8">A tali alti ideali la <span about="https://w3id.org/moro/enoam/data/132233/v1/mention-8" class="mention place" id="mention-8" property="dcterms:references" resource="https://w3id.org/moro/enoam/data/norvegia" typeof="deo:Reference">Norvegia</span> ha sempre offerto il suo contributo, appoggiando in modo costruttivo e caloroso ogni iniziativa intesa al mantenimento della stabilità e della sicurezza internazionale.</p><p class="paragraph" data-counter="9" id="p-9">È per la fedeltà a tali ideali che <span about="https://w3id.org/moro/enoam/data/132233/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> e <span about="https://w3id.org/moro/enoam/data/132233/v1/mention-9" class="mention place" id="mention-9" property="dcterms:references" resource="https://w3id.org/moro/enoam/data/norvegia" typeof="deo:Reference">Norvegia</span> sono profondamente interessante agli sviluppi dei negoziati per il disarmo, nel convincimento che essi possano avviare l’umanità verso condizioni di pace più certe e più stabili.</p><p class="paragraph" data-counter="10" id="p-10">Nell’ambito del nostro Continente, riteniamo inoltre che il raggiungimento di tali scopi possa essere agevolato dalla realizzazione di una Europa libera, aperta e democratica, unita economicamente e politicamente, ispirata fermamente agli ideali di collaborazione internazionale. Siamo sicuri che su queste concezioni esiste tra <span about="https://w3id.org/moro/enoam/data/132233/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> e <span about="https://w3id.org/moro/enoam/data/132233/v1/mention-10" class="mention place" id="mention-10" property="dcterms:references" resource="https://w3id.org/moro/enoam/data/norvegia" typeof="deo:Reference">Norvegia</span> un’ampia convergenza di vedute e che i nostri due Paesi intensificheranno la loro opera diretta a tali fini.</p><p class="paragraph" data-counter="11" id="p-11">Nella convinzione e nell’auspicio che questi nostri incontri contribuiranno a rendere ancora più intensa ed efficace l’amichevole collaborazione in atto in ogni campo tra i nostri Governi e tra i nostri popoli, levo il calice al benessere e alla felicità personale di vostra maestà, alle fortune ed alla prosperità del popolo norvegese ed alla amicizia viva e profonda che lega la <span about="https://w3id.org/moro/enoam/data/132233/v1/mention-11" class="mention place" id="mention-11" property="dcterms:references" resource="https://w3id.org/moro/enoam/data/norvegia" typeof="deo:Reference">Norvegia</span> e l’<span about="https://w3id.org/moro/enoam/data/132233/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>.</p><ol id="curatorNotes"><li about="https://w3id.org/moro/enoam/data/132233/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Re Olaf V (1903-1991), sovrano di Norvegia dal 1957 fino alla sua morte. <a href="#curatornote-ref-1">↑</a></li><li about="https://w3id.org/moro/enoam/data/132233/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Kåre Villoch (1928-2021), uomo politico del Partito di centro e ministro del Commercio del governo guidato da Per Borten (1913-2005) <a href="#curatornote-ref-2">↑</a></li></ol></body></html>