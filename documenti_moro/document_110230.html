<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.1.0.230" name="dcterms.relation"/><meta content="10.48678/unibo/aldomoro1.1.0.230" name="dcterms.identifier"/><meta content="Moro, Aldo, Ancora una guerra? (Le prime risposte alla nostra inchiesta), in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 1, Gli anni giovanili (1932-1946), a cura di Gaetano Crociata e Paolo Trionfini, edizione e nota storico-critica di Tiziano Torresi, Bologna, Università di Bologna, 2021. DOI: https://doi.org/10.48678/unibo/aldomoro1.1.0.230." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Gli anni giovanili (1932-1946), 2021" name="description"/><title>Ancora una guerra? (Le prime risposte alla nostra inchiesta)</title>
<div id="mentionMeta"><meta about="https://w3id.org/moro/enoam/data/roma" typeof="dcterms:Location"/><meta about="https://w3id.org/moro/enoam/data/roma" content="Roma" property="rdfs:label"/><meta about="https://w3id.org/moro/enoam/data/roma" property="owl:sameAs" resource="http://www.wikidata.org/entity/Q220"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/giorgio-chiarelli" typeof="foaf:Person"/><meta about="https://w3id.org/moro/enoam/data/giorgio-chiarelli" content="Giorgio Chiarelli" property="rdfs:label"/><meta about="https://w3id.org/moro/enoam/data/giorgio-chiarelli" content="Chiarelli, Giorgio" property="skos:prefLabel"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>Ancora una guerra? (Le prime risposte alla nostra inchiesta)</h1><p class="paragraph" data-counter="1" id="p-1"><em>Come i nostri lettori ricorderanno «Giovani» lanciò nel febbraio scorso un’inchiesta (Ancora una guerra?) fra i direttori di alcuni quotidiani e riviste indipendenti d’<span about="https://w3id.org/moro/enoam/data/110230/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>. Iniziamo adesso la pubblicazione delle risposte pervenute alla nostra redazione. Il problema di una convivenza tra le due civiltà, quella dell’Occidente e quella dell’Oriente, è un problema essenziale per la costruzione di una pacifica società internazionale, anche se è ovviamente di difficile soluzione, data appunto la diversa natura, i diversi fini ed i diversi metodi dei due mondi. I lettori del nostro settimanale potranno – seguendo il pensiero di uomini indubbiamente competenti e noti già a gran parte del pubblico italiano – meglio sviluppare le loro opinioni. Pubblichiamo in questo numero le risposte di «Vita Nuova» e di «Studium». Nei prossimi numeri continueremo la pubblicazione delle risposte pervenuteci. […] Dalla rivista «Studium» edita a <span about="https://w3id.org/moro/enoam/data/110230/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/roma" typeof="deo:Reference">Roma</span>, abbiamo ricevuto la seguente lettera: </em></p><p> Signor <span about="https://w3id.org/moro/enoam/data/110230/v1/mention-2" class="mention person" id="mention-2" property="dcterms:references" resource="https://w3id.org/moro/enoam/data/giorgio-chiarelli" typeof="deo:Reference">Direttore</span>,</p><p class="paragraph" data-counter="2" id="p-2">rispondo volentieri alla Sua inchiesta con la quale chiede il mio parere intorno alla possibilità di creare una reciproca fiducia tra i popoli e di preparare i giovani ad assumere tutte le responsabilità per una pace duratura. Il problema è veramente grave, tanto grave che può in qualche momento apparire insolubile almeno sul piano della realtà storica. A mio parere è soprattutto questa tentazione di sfiducia che bisogna combattere: la pace infatti non sarà stabilita fin quando non riusciremo a credere che la guerra non sia inevitabile, fin quando non ci libereremo per forza d’animo e adesione ai valori morali del peso di una tradizione terribilmente significativa e di una esperienza in atto per mille aspetti sconfortante. Per possedere la pace bisogna credere nella possibilità della pace, e aver fiducia nell’uomo con le sue risorse morali. A mio parere l’unica via è quella di una completa e radicale rieducazione dell’uomo, compito naturalmente immenso, ma non perciò inattuabile, ma non perciò tale che non debba essere perseguito con tutte le forze e da tutti gli uomini di buona volontà, nella certezza che qualche progresso, sia pur piccolo, potrà essere fatto per questa strada. </p><p class="paragraph" data-counter="3" id="p-3">Il problema dei rapporti tra democrazia occidentale e socialismo orientale è indubbiamente al centro delle nostre preoccupazioni, quotidianamente seguiamo con trepidazione ogni moto il quale corrisponde alla nostra speranza di comprensione e compenetrazione tra i due sistemi. Ma più che sul piano internazionale, dove la lontananza e l’inevitabile calcolo di interessi imperialistici rendono più difficile l’intesa, converrà preparare quest’ultima nell’ambito delle società nazionali, nelle quali la passione di parte può essere contenuta, ove si riesca a trovare la sede idonea per un sereno ed elevato dibattito. Io penso che tale possa essere la sede della cultura e quella della formazione religiosa, nelle quali è più difficile che lo spirito di parzialità abbia a prevalere. Naturalmente si richiede uno studio attento ed obbiettivo, una considerazione, come Ella dice, spregiudicata, e non solo delle somme idee ma dei concreti sistemi sociali e politici e di tutte le altre rilevanti manifestazioni delle due civiltà. Prima di giungere alla propaganda, occorre fare degli studi severi. Io spererei che i giovani si raccogliessero sotto guide sapienti per affrontare il tema della pace in relazione a tutte le determinanti di ordine storico, politico, sociale, economico e spirituale. I giovani possono fare da sé e molto, ma la desiderata intesa può essere frutto soprattutto della loro libertà di spirito e dello slancio proprio di quella età bella, aperta ad ogni nuova rivelazione ed al riconoscimento della verità che è. In definitiva ho fiducia soprattutto nei giovani. Noi tutti attendiamo da loro che sappiano dire nella società nazionale ed in quella internazionale una parola di pace la quale dissipi tutta l’amarezza e la tristezza dalle quali noi siamo afflitti.</p><p>ALDO MORO</p></body></html>