<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.180" name="dcterms.relation"/><meta content="10.48678/unibo/aldomoro1.3.2.180" name="dcterms.identifier"/><meta content="Moro, Aldo, [Resoconto del discorso tenuto a Belgirate al convegno dei maestri cattolici], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.180." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Resoconto del discorso tenuto aBelgirateal convegno dei maestri cattolici</title>
<div id="mentionMeta"><meta about="https://w3id.org/moro/enoam/data/belgirate" typeof="dcterms:Location"/><meta about="https://w3id.org/moro/enoam/data/belgirate" content="Belgirate" property="rdfs:label"/><meta about="https://w3id.org/moro/enoam/data/belgirate" property="owl:sameAs" resource="http://www.wikidata.org/entity/Q23247"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

<div id="footnoteMeta"><meta about="https://w3id.org/moro/enoam/data/michele-cento" typeof="foaf:Person"/><meta about="https://w3id.org/moro/enoam/data/michele-cento" content="Michele Cento" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1 class="title">Resoconto del discorso tenuto a Belgirate al convegno dei maestri cattolici </h1><p class="paragraph" data-counter="1" id="p-1">Il Presidente del Consiglio, on. Aldo Moro, parlando a <span about="https://w3id.org/moro/enoam/data/132180/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/belgirate" typeof="deo:Reference">Belgirate</span> al convegno nazionale dei Maestri Cattolici, dopo aver ringraziato la onorevole Badaloni del suo fervido saluto e l’Associazione Maestri Cattolici, ha espresso la sua soddisfazione per questo nuovo incontro con una eletta rappresentanza di educatori, i quali da anni si applicano nella ricerca della via migliore per l’assolvimento della loro missione. Con spirito di particolare amicizia e solidarietà l’on. Moro ha espresso il suo compiacimento e rivolto il suo augurio agli insegnati della scuola elementare, ai quali è affidato un delicatissimo compito. Il Presidente del Consiglio, dopo aver rilevato che i problemi della scuola hanno oggi una effettiva priorità nella coscienza pubblica e nell’azione di governo, ha sottolineato l’importanza che assume una generale espansione della Scuola, come essenziale condizione per lo sviluppo di una società democratica. Essa infatti può dirsi veramente tale, nella misura in cui la scuola mette in luce ed accresce i valori umani della società in tutta la sua estensione e senza esclusione alcuna. Questa universalizzazione della scuola è tra gli obiettivi fondamentali del governo e non si può negare che esso li veda gradualmente realizzando. Per la scuola elementare questa naturale e doverosa espansione è ormai, si può dire, un fato compiuto, mentre esso resta ancora una meta talvolta abbastanza ravvicinata, per i livelli più elevati della istruzione in <span about="https://w3id.org/moro/enoam/data/132180/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>.</p><p class="paragraph" data-counter="2" id="p-2">Ma non si può dire che, raggiunta questa estensione, per la scuola elementare non vi sia altro da fare. Si tratta infatti allora di andare in profondità, di rendere sempre più penetrante ed efficace, a fini formativi, questa scuola di tutti e per tutti. Si tratta di fare in modo che, non solo tutti i fanciulli vadano a scuola ma che tutti ne traggano un beneficio adeguato per la loro preparazione tecnica e formazione umana. Si tratta di rendere possibile, già a questo livello, una selezione che permetta la utilizzazione dei migliori ingegni, delle migliori risorse del Paese per i più alti compiti che la società propone.</p><p class="paragraph" data-counter="3" id="p-3">Bisogna quindi anche dare alla scuola il più adatto ordinamento, fare la scuola migliore al servizio dell’uomo e della società. ed una scuola migliore si fa nella scuola stessa, affinando gli ordinamenti, perfezionando la preparazione degli insegnanti, elevando la loro dignità e consapevolezza della loro dignità. È un compito che non si esaurisce in un giorno ed i cui frutti non si possono cogliere interamente e immediatamente. Ma si deve lavorare ogni giorno in questa strada, facendo mano a mano migliore la scuola, affinché essa ci dia insegnanti capaci di portare la scuola ad un livello sempre più alto a servizio di una società sempre più progredita. Ma soprattutto giova mettere in rilievo il complesso dei valori morali e civili che devono presidiare l’opera della scuola e renderla umanamente e socialmente efficace. Appare quindi assai opportuna l’iniziativa di questo Convegno, che vuole studiare l’attività educativa, nel suo fondamento morale, in rapporto alla ricchezza degli insegnamenti che scaturiscono dal Concilio<sup><a href="#curatornote-1" id="curatornote-ref-1">[1]</a></sup>. In questo patrimonio esemplare d’idee e di valori, che è ancora largamente da scoprire per la vita individuale e sociale, possono essere ritrovati gli spunti più importanti, e non solo sul piano religioso e morale, per una fervida ed efficace attività educativa. Il Presidente del Consiglio ha messo in rilievo come, non tanto in conseguenza di nuovi ordinamenti, ma per la forza stessa delle cose, per impulso irresistibile di una società democratica, i valori civili sono dominanti oggi nella scuola italiana. E del resto la scuola elementare, avendo in questo campo già una grande tradizione, è più vigorosamente chiamata ad assolvere una compiuta missione educativa. Io vi chiedo perciò, ha concluso il Presidente del Consiglio, di educare i fanciulli che vi sono affidati al culto della Patria ed insieme al rispetto di tutti i paesi e dei principi di solidarietà internazionale; di dar loro il senso della propria dignità, della dignità dell’uomo, ed insieme dei vincoli che stringono gli uomini tra loro nella giustizia e nella concordia. Vi chiedo di porre la patria, i suoi valori, i suoi diritti molto in alto nella coscienza ei fanciulli italiani e d’insegnare insieme loro che liberalità, rispetto, spirito democratico non compromettono ma anzi esaltano la Patria nel suo alto significato umano.</p><p class="paragraph" data-counter="4" id="p-4">L’on. Moro ha infine espresso la sua piena fiducia nei maestri italiani e si è detto certo che la loro scuola continuerà ad essere, per merito di educatori completamente dediti alla loro missione, un solido fondamento della società italiana e, al di là delle differenze regionali, ambientali e sociali, un formidabile strumento di unità nazionale. </p><ol id="curatorNotes"><li about="https://w3id.org/moro/enoam/data/132180/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Il riferimento è al Concilio Vaticano II, svoltosi a Roma dall’11 ottobre 1962 all’8 dicembre 1965. <a href="#curatornote-ref-1">↑</a></li></ol></body></html>