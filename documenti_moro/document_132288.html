<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ wdt: http://www.wikidata.org/prop/direct/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.288" name="dcterms.relation"/><meta content="10.48678/unibo/aldomoro1.3.2.288" name="dcterms.identifier"/><meta content="Moro, Aldo, [Un bilancio dell’azione di governo alla chiusura della IV legislatura], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.288." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Un bilancio dell’azione di governo alla chiusura della IV legislatura</title>
<div id="mentionMeta"><meta about="https://w3id.org/moro/enoam/data/giuseppe-saragat" typeof="foaf:Person"/><meta about="https://w3id.org/moro/enoam/data/giuseppe-saragat" content="Giuseppe Saragat" property="rdfs:label"/><meta about="https://w3id.org/moro/enoam/data/giuseppe-saragat" property="owl:sameAs" resource="http://www.wikidata.org/entity/Q1238"/><meta about="https://w3id.org/moro/enoam/data/giuseppe-saragat" content="giuseppe-saragat" property="wdt:P1986"/><meta about="https://w3id.org/moro/enoam/data/giuseppe-saragat" content="Saragat, Giuseppe" property="skos:prefLabel"/><meta about="https://w3id.org/moro/enoam/data/sicilia" typeof="dcterms:Location"/><meta about="https://w3id.org/moro/enoam/data/sicilia" content="Sicilia" property="rdfs:label"/><meta about="https://w3id.org/moro/enoam/data/sicilia" property="owl:sameAs" resource="http://www.wikidata.org/entity/Q1460"/><meta about="https://w3id.org/moro/enoam/data/partito-repubblicano-italiano" typeof="foaf:Organization"/><meta about="https://w3id.org/moro/enoam/data/partito-repubblicano-italiano" content="Partito repubblicano italiano" property="rdfs:label"/><meta about="https://w3id.org/moro/enoam/data/partito-repubblicano-italiano" property="owl:sameAs" resource="http://www.wikidata.org/entity/Q767560"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/organizzazione-delle-nazioni-unite" typeof="foaf:Organization"/><meta about="https://w3id.org/moro/enoam/data/organizzazione-delle-nazioni-unite" content="ONU" property="rdfs:label"/><meta about="https://w3id.org/moro/enoam/data/organizzazione-delle-nazioni-unite" property="owl:sameAs" resource="http://www.wikidata.org/entity/Q1065"/><meta about="https://w3id.org/moro/enoam/data/europa" typeof="dcterms:Location"/><meta about="https://w3id.org/moro/enoam/data/europa" content="Europa" property="rdfs:label"/><meta about="https://w3id.org/moro/enoam/data/europa" property="owl:sameAs" resource="http://www.wikidata.org/entity/Q46"/></div>

<div id="footnoteMeta"><meta about="https://w3id.org/moro/enoam/data/michele-cento" typeof="foaf:Person"/><meta about="https://w3id.org/moro/enoam/data/michele-cento" content="Michele Cento" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1 class="title">Un bilancio dell’azione di governo alla chiusura della IV legislatura</h1><p class="paragraph" data-counter="1" id="p-1">Il <span about="https://w3id.org/moro/enoam/data/132288/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/giuseppe-saragat" typeof="deo:Reference">Presidente della Repubblica</span><sup><a href="#curatornote-1" id="curatornote-ref-1">[1]</a></sup> ha sciolto oggi le Camere e il Governo ha fissato per il 19 maggio prossimo le elezioni generali politiche. Si chiude così una legislatura e ci avviamo verso la campagna elettorale per l’elezione del nuovo Parlamento. È un momento questo nel quale è naturale che siano espressi giudizi, siano fatti dei consuntivi e siano anche formulate delle critiche, come è avvenuto in questi giorni e come credo continuerà ad avvenire. Siamo del resto nella battaglia elettorale. lo vorrei, però, con la maggiore possibile obiettività in relazione al mio ufficio che per quasi l'intera legislatura ho tenuto, dire anche qualche considerazione, in questo momento, su questi cinque anni di attività politica e legislativa che sono alle nostre spalle. In queste critiche che si sono colte in questi giorni nei partiti e nella stampa, si è accennato ad un momento finale convulso della legislatura; si è parlato di un marasma nel quale questa legislatura si sarebbe chiusa, marasma che sarebbe l'espressione simbolica di tutti questi anni di lavoro, che sarebbero stati tutti caratterizzati dalla confusione e dalla infecondità. lo vorrei cominciare con il dire che in questi giorni vi sono stati certamente alcuni momenti difficili, alcune manifestazioni di protesta o di richiesta di un tono forse un po' elevato, di quanto sarebbe stato da attendersi. </p><p class="paragraph" data-counter="2" id="p-2">Abbiamo avuto in questi giorni una intensa attività delle Camere. Può darsi che nel corso di essa, per qualche punto, si sia svolta una legislazione un po' disordinata anche se io credo di avere con la collaborazione dei colleghi di Governo, dei presidenti di commissione, dei Gruppi parlamentari, operato perché questo disordine non vi fosse. E credo che abbia, se vi è, proporzioni assai minori di quelle che si pensa. Abbiamo però, in questi giorni, che sono stati considerati di confusione politica, fatto delle cose importanti. In pochi giorni, dopo una lunga preparazione in sede governativa, sono giunti all'approvazione delle due Camere alcuni provvedimenti di grande importanza: quelli relativi agli statali. E, si noti, non soltanto un miglioramento delle retribuzioni, ma un principio di riforma, di quella attesa riforma della pubblica amministrazione che in effetti è contenuta in questo disegno di legge di delega il quale è stato concordato con le organizzazioni sindacali. Ci siamo occupati, in un dibattito appassionato, anche del tema delle pensioni della Previdenza sociale, tema che era stato lungamente elaborato dal Governo in collaborazione con le organizzazioni sindacali. Il Parlamento ha approvato anche questo, che è un provvedimento di grande importanza, perché avvia ad una riforma decisiva il sistema della Previdenza sociale, legando la pensione, secondo una percentuale crescente gradualmente nei prossimi anni, alla entità dell'ultimo salario percepito<sup><a href="#curatornote-2" id="curatornote-ref-2">[2]</a></sup>. Ci siamo occupati della <span about="https://w3id.org/moro/enoam/data/132288/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/sicilia" typeof="deo:Reference">Sicilia</span><sup><a href="#curatornote-3" id="curatornote-ref-3">[3]</a></sup> e ricorderete i provvedimenti che abbiamo adottato dopo il cataclisma che l'ha colpita e che hanno avuto la sanzione parlamentare. Abbiamo approvato la nuova legge sulla scuola materna che era stata causa di una crisi di governo<sup><a href="#curatornote-4" id="curatornote-ref-4">[4]</a></sup>. Ecco come abbiamo impiegato, io credo in modo non confuso ma costruttivo, quest'ultima settimana di vita parlamentare. </p><p class="paragraph" data-counter="3" id="p-3">Certamente il ritmo di questo lavoro, avendo dinanzi la scadenza imminente della legislatura, è stato più rapido di quello normale, in una certa intesa tra maggioranza e opposizione, nel desiderio di vedere perfezionati questi provvedimenti. Ma vi sono tante critiche intorno alla lentezza del Parlamento; non dirò che la velocità di questi giorni sia proprio il ritmo giusto dell'attività parlamentare, ma non posso neppure dimenticare che d'altra parte si lamenta molto la lentezza dell'attività parlamentare. Forse, così, un tempo medio, un po' più rapido di quello sperimentato in passato, un po' più rallentato di quello che questi giorni ci hanno fatto vedere, sarebbe il tempo giusto dello svolgersi dell'attività parlamentare. </p><p class="paragraph" data-counter="4" id="p-4">Desidero dire che, con rammarico, il Governo ha visto cadere la possibilità di approvare una legge, piccola in apparenza ma importante, una legge che intendeva sostituire in questo momento, tenuto conto della strettezza del tempo, la riforma universitaria<sup><a href="#curatornote-5" id="curatornote-ref-5">[5]</a></sup>, della quale si vedeva ormai che non poteva giungere alla sua conclusione parlamentare; una legge relativa all'autorizzazione alle facoltà universitarie, con determinate garanzie e in ordine a determinati oggetti, di effettuare un'attività di sperimentazione, soprattutto con riferimento al modo di essere della vita delle università, e ai loro piani di studio, da rendere più flessibile, più aderente alla realtà sociale. Noi abbiamo appoggiato questa legge; altri gruppi l'hanno osteggiata; avranno avuto le loro buone ragioni, ma io devo esprimere in questo momento pacatamente il mio rammarico, perché ritengo che questa legge, se approvata, avrebbe potuto contribuire a dare uno sbocco positivo e costruttivo all'agitazione e all'inquietudine che in questo momento si riscontrano nel mondo universitario italiano. </p><p class="paragraph" data-counter="5" id="p-5">Ho detto queste cose perché dall'ultima settimana, dall'ultima quindicina di attività parlamentare, si è voluto giudicare l'insieme della legislatura; ma io credo che il significato della legislatura sia più vasto. Ritorniamo per un momento al tempo nel quale si è iniziata e ricordiamo questo tempo. Di fronte al venir meno di alcune possibilità di collaborazione politica, che avevano caratterizzato il precedente periodo della nostra vita democratica, si affacciava una prospettiva nuova, da tanti salutata come un fatto storico: l'incontro dei cattolici con i socialisti democratici, con la collaborazione del <span about="https://w3id.org/moro/enoam/data/132288/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/partito-repubblicano-italiano" typeof="deo:Reference">Partito Repubblicano</span>. Una nuova formula per tempi nuovi. In realtà abbiamo scoperto, in quel momento, un'<span about="https://w3id.org/moro/enoam/data/132288/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> nuova, cresciuta, più matura, e naturalmente più ricca di problemi, più ricca di interrogativi, con più protagonisti della vita politica. E questo è un segno di evoluzione dei tempi. Più uomini consapevoli, più uomini responsabili; quindi, più uomini protagonisti nella vita politica. Questo crea certamente dei problemi, ma è indubbiamente una ricchezza da non disperdere. Ebbene, di fronte a questa società civilmente più matura ed esigente, noi abbiamo creduto di proporre una formula di collaborazione politica quale è quella che ho indicata prima. Era una formula nuova e naturalmente incontrava sin dall'inizio – poi, sia pure in misura decrescente, ha ancora incontrato - delle difficoltà, ma era la formula di questo tempo, era la formula naturale di questa legislatura. </p><p class="paragraph" data-counter="6" id="p-6">E una volta verificatosi questo incontro di forze politiche, una volta presa coscienza dei problemi, dei tanti problemi della vita nazionale, noi li abbiamo elencati, non freddamente elencati, mali abbiamo studiati e abbiamo confrontato, in ordine ad essi, le opinioni dei partiti della coalizione, ciascuno dei quali portava una esperienza propria; abbiamo formulato un nostro programma che in realtà è la fotografia delle esigenze di questo momento storico. Forse siamo stati un po'ambiziosi, quando abbiamo sperato di poter far correre il ritmo delle realizzazioni politiche e parlamentari alla stregua dei molteplici problemi che avevamo indicato. E quindi, in alcuni casi, malgrado l'enorme sforzo compiuto, siamo rimasti indietro di fronte ai nostri propositi. Ma dobbiamo pur dire che questi propositi erano generosi ma indubbiamente andavano al di là del tempo di una legislatura: di una legislatura caratterizzata, appunto, da queste esigenze; caratterizzata da questi contatti nuovi fra i partiti e quindi contatti difficili, da rendere possibili, giorno per giorno, attraverso un confronto delle idee e un contatto delle persone, come è stato fatto; una legislatura difficile perché il nostro sistema legislativo è, come sapete, un sistema bicamerale: così lo ha voluto la Costituzione, a garanzia di esigenze che neppure in questo momento, dopo l'esperienza di tanti anni, possiamo ritenere insignificanti. Un sistema bicamerale, vero, quindi con un doppio controllo sulle leggi, sistema bicamerale che lascia aperti dei problemi di continuità legislativa, dei quali si è parlato, problemi in ordine ai quali l'accordo politico è facile, perché tutti vorremmo vedere salvato il grande lavoro che si è fatto in questi anni, anche se esso non è giunto alla sanzione parlamentare; ma indubbiamente è un tema che presenta altri problemi, di ordine giuridico. </p><p class="paragraph" data-counter="7" id="p-7">L'ho citato solo, questo punto, per dire come siamo legati alle cose che nel programma non abbiamo potuto realizzare, soprattutto a quelle che avevano già fatto un notevole cammino in sede legislativa. E citerò fra le varie cose le nuove disposizioni in ordine alla procedura penale, la legge di pubblica sicurezza già approvata dal Senato, ricorderò la stessa legge universitaria, il diritto di famiglia, il nuovo diritto di famiglia che era stato concordato fra tutti i partiti della coalizione e rappresentava il punto di vista comune in ordine a temi per altri aspetti controversi, la legge sulle procedure della programmazione, la riforma tributaria, anch'essa oggetto di studio in sede di commissione ma non pervenuta all' approvazione parlamentare. Ebbene, queste cose non si è fatto in tempo a condurle alla approvazione, ma io credo che esse restino, insieme ad altre, come un dato che si trasmette da questa all' altra legislatura, perché queste leggi riguardano problemi importanti che non vengono meno certo, per la frattura che vi è fra questa e la nuova legislatura. E non sono soltanto dei titoli, questi disegni di legge, e non è solo l'indicazione di un problema che si ritenga necessario affrontare; sono delle soluzioni proposte per i grandi temi della vita nazionale; soluzioni concordate tra questi partiti, certamente suscettibili di perfezionamento in sede parlamentare, ma che tutte esprimono non la volontà di questo o quel partito, ma la volontà di una coalizione di partiti, di una coalizione che ha evidentemente contributi diversi dei quali si arricchisce, e che è tuttavia unita circa le cose da fare e il modo secondo le quali affrontarle. </p><p class="paragraph" data-counter="8" id="p-8">Non abbiamo quindi perduto tempo in questo periodo, io credo proprio no, che non lo abbiamo perduto, se si tiene conto soprattutto che non è soltanto l'attività legislativa quella che caratterizza cinque anni della nostra storia. Accanto all'attività politica e amministrativa, che impegna enormemente il tempo del governo, vi è l'attività di controllo parlamentare, esplicata attraverso numerosi dibattiti, sia sul terreno della politica economica, che della politica estera e della politica interna. Non abbiamo perduto tempo, essendo partiti da una condizione difficile, avendo avuto poi, nel corso del tempo, una serie di avvenimenti eccezionali, che hanno impegnato la responsabilità del governo. lo quindi, fatto questo accenno, non mi soffermo - altri lo faranno - sulle leggi che sono state approvate, sulla sintesi di questa attività politica e amministrativa, ma desidero dire, per dovere di coscienza, che Governo e Parlamento in questi anni hanno operato con serenità al servizio del Paese. Se ritorniamo al punto di partenza della legislatura, non dimenticheremo certamente la sfavorevole congiuntura economica dalla quale abbiamo preso le mosse per raggiungere gli attuali traguardi di ripresa economica, e per realizzare quella piattaforma dalla quale io credo possiamo partire per ulteriori progressi dell'<span about="https://w3id.org/moro/enoam/data/132288/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, che ha la possibilità di progredire ancora, avendo molte risorse da utilizzare e molta vitale capacità da esprimere. Abbiamo superato, con il sacrificio di tutti, ma anche con la ferma azione e indicazione del governo, l'avversa congiuntura economica, abbiamo reso possibile, tutti insieme, dico noi cittadini italiani, Governo, Parlamento e popolo, attraverso una comune assunzione di responsabilità, abbiamo reso possibile il superamento di un momento difficile della nostra vita economica, e abbiamo elaborato su questa base quel programma di sviluppo che resta uno dei dati fondamentali dell'attività di questi cinque anni. </p><p class="paragraph" data-counter="9" id="p-9">Cioè abbiamo ordinato le nostre idee, in ordine alle risorse e alle prospettive di sviluppo economico e sociale del popolo italiano cercando di dare a ciascun singolo, o gruppo, in senso delle possibilità che si aprono, e il senso degli impegni che si devono assumere perché queste prospettive di sviluppo siano realizzate. Avendo avuto occasione, qualche giorno fa, di toccare questo tema, non mi soffermerò su di esso, ma una cosa vorrei dire: che abbiamo in questo modo, adottando questo metodo, compiendo questa analisi e questa sintesi, realizzato un contatto continuo e serio con la società italiana in tutte le sue componenti, con le forze sociali, quelle del lavoro e quelle della produzione. Abbiamo parlato con tutti, onestamente e sinceramente, nello schema del tipo di società democratica che la nostra Costituzione prevede. Non siamo stati asserviti a nessun interesse particolare; abbiamo parlato con tutti, ma da questo dialogo è poi sempre emersa la volontà dello Stato che è il mediatore fra tutte le forze sociali ed il garante della giustizia nella vita sociale, la quale si realizza appunto ascoltando tutti e trovando la posizione giusta, che è compito del Governo e del Parlamento definire. </p><p class="paragraph" data-counter="10" id="p-10">E a questo proposito io ripeterò solo un momento il monito che qualche giorno fa ho espresso parlando al convegno della programmazione economica<sup><a href="#curatornote-6" id="curatornote-ref-6">[6]</a></sup>. Il monito si rivolge al senso di responsabilità di tutti gli italiani. Ecco: se noi stiamo nel programma<sup><a href="#curatornote-7" id="curatornote-ref-7">[7]</a></sup>, se teniamo la nostra posizione giusta nel programma e vi impegniamo tutte le nostre energie con autonomia, con senso di libertà e senso di creatività, ma anche con disciplina, certamente le prospettive di sviluppo del nostro Paese saranno molto rilevanti. Vi è una vitalità dell'<span about="https://w3id.org/moro/enoam/data/132288/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> nel mondo, una reale vitalità dell'<span about="https://w3id.org/moro/enoam/data/132288/v1/mention-7" class="mention place" id="mention-7" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> nel sistema europeo e mondiale, che si è manifestata in questi anni. Questa vitalità può dare frutti ricchissimi, purché noi sappiamo gestire bene questa ricchezza di libertà e di responsabilità che ci è stata data. E il programma vuole essere appunto lo strumento di questa buona gestione dell'insieme della ricchezza nazionale. </p><p class="paragraph" data-counter="11" id="p-11">Ricorderò anche un momento la nostra attività politica estera, per la sua determinante importanza; la politica estera, che ha visto l'<span about="https://w3id.org/moro/enoam/data/132288/v1/mention-8" class="mention place" id="mention-8" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> sempre salda nei vincoli dell'alleanza che essa ha contratto sapendo di corrispondere agli interessi del Paese ed insieme agli interessi della pace. E questa alleanza, di fronte alla quale siamo restati permanentemente fedeli, è stata appunto la base dalla quale con sicurezza siamo potuti partire perché essa ci garantiva la sicurezza e ci garantiva la solidarietà. Siamo potuti partire per svolgere una politica che, credete pure, è stata sempre una politica di pace, una politica rivolta non mai ad acuire i contrasti ma ad attenuarli: una politica di intervento persuasivo fino ai limiti del possibile dove vi erano posizioni di tensione che era desiderabile fossero attenuate; una politica di pace nell'ambito dell'<span about="https://w3id.org/moro/enoam/data/132288/v1/mention-10" class="mention organization" id="mention-10" property="dcterms:references" resource="https://w3id.org/moro/enoam/data/organizzazione-delle-nazioni-unite" typeof="deo:Reference">ONU</span>, che resta evidentemente un ideale al quale intendiamo fare costante riferimento. Sappiamo che l'<span about="https://w3id.org/moro/enoam/data/132288/v1/mention-11" class="mention organization" id="mention-11" property="dcterms:references" resource="https://w3id.org/moro/enoam/data/organizzazione-delle-nazioni-unite" typeof="deo:Reference">ONU</span> in atto non è ancora uno strumento pienamente efficace per la realizzazione della giustizia per tutti i popoli e per la prevenzione della guerra, ma sappiamo che l'<span about="https://w3id.org/moro/enoam/data/132288/v1/mention-12" class="mention organization" id="mention-12" property="dcterms:references" resource="https://w3id.org/moro/enoam/data/organizzazione-delle-nazioni-unite" typeof="deo:Reference">ONU</span> è certamente in embrione l'autorità democratica che si pone di fronte alla molteplicità degli Stati, e potenzialmente è una autorità che dovrà avere efficacia come la autorità dello Stato di fronte ai gruppi sociali che lo compongono. E vorrei dire come sia stato e sia sempre presente in noi l'impegno per l'<span about="https://w3id.org/moro/enoam/data/132288/v1/mention-13" class="mention place" id="mention-13" property="dcterms:references" resource="https://w3id.org/moro/enoam/data/europa" typeof="deo:Reference">Europa</span> unita con una solidarietà stretta ed efficace, un'<span about="https://w3id.org/moro/enoam/data/132288/v1/mention-14" class="mention place" id="mention-14" property="dcterms:references" resource="https://w3id.org/moro/enoam/data/europa" typeof="deo:Reference">Europa</span> profondamente legata sul terreno economico fino ai suoi naturali confini; un'<span about="https://w3id.org/moro/enoam/data/132288/v1/mention-15" class="mention place" id="mention-15" property="dcterms:references" resource="https://w3id.org/moro/enoam/data/europa" typeof="deo:Reference">Europa</span> legata sul terreno politico, capace di costituire una forza operosa nel mondo, una forza di pace nella libertà e nella giustizia. </p><p class="paragraph" data-counter="12" id="p-12">Abbiamo detto qualche volta che una singolare continuità politica ha caratterizzato questa legislatura, continuità dovuta appunto alla identità della formula di Governo dalla quale siamo stati retti. Qualcuno ha svalutato anche questa continuità. Ha detto: a che serve la continuità se si fa male? Ma io credo che questa continuità politica sia stata una cosa importante ed io non credo che sia stata qualche cosa della quale ci si possa non compiacere; perché essa, pur con le sue difficoltà interne, pur con la sua evoluzione, ha rappresentato un punto di riferimento costante per il popolo italiano; in questo momento, la garanzia di un orientamento costante e senza scosse, il che è molto importante sia dal punto di vista economico, sia dal punto di vista politico. </p><p class="paragraph" data-counter="13" id="p-13">lo ritengo che in larga misura, alla continuità politica sia legata la stabilità democratica del Paese. Sono due cose diverse, ma strettamente congiunte. Continuità politica e stabilità democratica; che vuol dire la stabilità democratica? Che è salvaguardata la libertà; è salvaguardato il metodo secondo il quale si deve svolgere la lotta politica, la quale poi avrà i suoi problemi, avrà le sue asprezze, avrà le sue esigenze di adeguarsi costantemente ad una società mutevole, crescente ed esigente, ma lo farà sempre nella salvaguardia del metodo democratico, nella garanzia della libertà. E noi questa garanzia l'abbiamo realizzata nel corso di questi anni. E ciò malgrado, appunto, non abbiamo spento il vigore creativo della vita sociale, quel tanto di nuovo che c'è sempre nella vita sociale, qualche volta indecifrabile in qualche misura, come la forza creativa che è nei giovani, i quali ci dicono che c'è qualche cosa di nuovo del quale tener conto, qualche cosa di nuovo che è il lievito che crea la nuova storia. Ebbene, questo binario che noi abbiamo tenuto ben saldo nel corso di questi anni, frutto dell'accordo di questi partiti e anche del loro sacrificio su posizioni particolari è l'ambiente nel quale può nascere e deve crescere la società italiana. Sappiamo largamente quali sono i suoi problemi, alcuni rimasti, come dicevamo, insoluti, benché identificati: sicurezza, sanità, scuola, libertà politica cioè una libertà che possa permeare sempre di più la vita sociale e far sì che tutti siano consapevoli e protagonisti non solo in un momento, ma costantemente, della vita politica del proprio paese e quindi costruttori dell'avvenire della patria. </p><p class="paragraph" data-counter="14" id="p-14">Ebbene, tutte queste cose le vogliamo fare nell'ambito delle istituzioni che ci siamo dati e che vogliamo garantire. Abbiamo operato, io credo, possiamo dire, nel rispetto di tutti: un rispetto anche formale, nelle forme, cioè, ma sempre nella sostanza della nostra intuizione, un rispetto verso tutti, verso le forze sociali, politiche, di qualsiasi natura; abbiamo cioè cercato di contribuire a instaurare in <span about="https://w3id.org/moro/enoam/data/132288/v1/mention-9" class="mention place" id="mention-9" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> un civile sistema di vita. Questo vuol dire che tutto sia stato fatto bene? No, certo. Molte cose non sono state fatte, che avremmo desiderato fare; molte cose sono state fatte meno bene di quanto avremmo voluto; altre cose saranno certamente chiarite e composte nella progressiva armonia che la società italiana si saprà dare con una guida democratica. Non sono qui per fare una acritica esaltazione. Questo commento dice le luci e le ombre di questo momento; è un richiamo che io rivolgo ai cittadini italiani alla vigilia di una libera competizione elettorale, come un richiamo ai problemi del Paese, alle sue difficoltà, alle sue possibilità: un invito che chiede di conoscere anche obiettivamente questa fase della nostra storia: non per restare fermi, ma per andare avanti nella libertà. </p><ol id="curatorNotes"><li about="https://w3id.org/moro/enoam/data/132288/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Giuseppe Saragat (1898-1988), leader del Psdi e presidente della Repubblica dal 1964. <a href="#curatornote-ref-1">↑</a></li><li about="https://w3id.org/moro/enoam/data/132288/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> È proprio in quest’ultimo scorcio di legislatura che verrà approvato il sistema previdenziale retributivo. <a href="#curatornote-ref-2">↑</a></li><li about="https://w3id.org/moro/enoam/data/132288/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Il riferimento è al terremoto del Belice che colpì la Sicilia nel gennaio 1968.  <a href="#curatornote-ref-3">↑</a></li><li about="https://w3id.org/moro/enoam/data/132288/v1/curatornote-4" id="curatornote-4" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Il riferimento è al voto contrario del Parlamento nel gennaio 1966 in relazione alla legge per l’istituzione della scuola materna pubblica. Un voto, determinato dai no di alcuni franchi tiratori della maggioranza e anticipato da sommovimenti e ricomposizioni in seno alle correnti Dc, che portò alla crisi del governo Moro II e alle dimissioni del presidente del Consiglio. <a href="#curatornote-ref-4">↑</a></li><li about="https://w3id.org/moro/enoam/data/132288/v1/curatornote-5" id="curatornote-5" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Il riferimento è alla cosiddetta Riforma Gui, dal nome del ministro della Pubblica Istruzione Luigi Gui, presentata nel 1965 ma mai approvata. <a href="#curatornote-ref-5">↑</a></li><li about="https://w3id.org/moro/enoam/data/132288/v1/curatornote-6" id="curatornote-6" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Il riferimento è a un intervento di Moro a Roma al convegno per la programmazione economica il 9 marzo 1968. Il discorso è presente in questa raccolta.  <a href="#curatornote-ref-6">↑</a></li><li about="https://w3id.org/moro/enoam/data/132288/v1/curatornote-7" id="curatornote-7" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Il riferimento è al Piano Pieraccini, ovvero al programma di sviluppo economico per il quinquennio 1965-1969, licenziato dal Consiglio dei ministri nel gennaio 1965 ma che sarebbe stato approvato dal Parlamento soltanto nell’estate del 1967. <a href="#curatornote-ref-7">↑</a></li></ol></body></html>