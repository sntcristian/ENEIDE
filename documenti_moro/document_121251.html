<!DOCTYPE html>
<html><head prefix="rdfs: http://www.w3.org/2000/01/rdf-schema# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.251" name="dcterms.relation"/><meta content="10.48678/unibo/aldomoro1.2.1.251" name="dcterms.identifier"/><meta content="Moro, Aldo, [Riforma della Carriera diplomatica. Il collocamento a riposo], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.251." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>[Riforma della Carriera diplomatica. Il collocamento a riposo]</title>


<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="fabio: http://purl.org/spar/fabio/ dcterms: http://purl.org/dc/terms/"><h1>[Riforma della Carriera diplomatica. Il collocamento a riposo]</h1><p class="paragraph" data-counter="1" id="p-1">Questo articolo<sup><a href="#curatornote-1" id="curatornote-ref-1">[1]</a></sup> delle disposizioni transitorie è stato introdotto dal Senato, in quanto si è ritenuto che la facoltà di collocamento a riposo dei funzionari non promossi per dieci anni potesse colpire degli antifascisti i quali, durante il periodo della dittatura, non furono promossi per ragioni politiche. Si ritenne, anzi, che questa facoltà di collocamento a riposo dopo dieci anni di permanenza nello stesso grado fosse stata chiesta dall’amministrazione proprio per colpire qualcuno di questi. Chiarito che tale non era l’intento e che, caso mai, potevano essere colpiti altri funzionari i quali per le vicende politiche non avevano prestato servizio per vari anni, non vi sarebbe stato motivo di porre questa limitazione ai poteri dell’amministrazione, ma il Senato la volle aggiungere. Però, così come è stata approvata, viene a creare una presunzione di mancata promozione per motivi politici per tutti i funzionari, rendendo operante questa norma solo dopo dieci anni a partire dal 1945, cioè dal 1955. </p><p class="paragraph" data-counter="2" id="p-2">Sono, così, favoriti da questa impossibilità di mancata promozione per motivi politici, proprio quei funzionari che, per motivi politici opposti, sono stati allontanati dalla carriera e quindi non hanno conseguito la promozione. Mi sembra perciò che la situazione debba essere chiarita e precisata in questi termini: «hanno diritto al rinvio del collocamento a riposo da parte dell’amministrazione, soltanto quei funzionari che non conseguirono la promozione per motivi di persecuzione politica fascista».</p><ol id="curatorNotes"><li about="https://w3id.org/moro/enoam/data/121251/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene in merito al dibattito sull’articolo 22 del disegno di legge: «Il periodo di 10 anni di cui all’articolo 17 ha decorrenza a partire dal 26 aprile 1945», proponendo di aggiungere dopo le parole «26 aprile 1945», le parole «per quei funzionari che non abbiano conseguito la promozione per comprovati motivi di persecuzione politica». L’articolo 17 prevede che «i funzionari della carriera diplomatica possono essere messi a riposo, con decreto del Presidente della Repubblica, dopo dieci anni di permanenza nello stesso grado». <a href="#curatornote-ref-1">↑</a></li></ol></body></html>