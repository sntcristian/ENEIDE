<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ wdt: http://www.wikidata.org/prop/direct/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.194" name="dcterms.relation"/><meta content="10.48678/unibo/aldomoro1.2.1.194" name="dcterms.identifier"/><meta content="Moro, Aldo, Osservatorio 3 (marzo 1948), in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.194." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Osservatorio 3 (marzo 1948)</title>
<div id="mentionMeta"><meta about="https://w3id.org/moro/enoam/data/riccardo-bauer" typeof="foaf:Person"/><meta about="https://w3id.org/moro/enoam/data/riccardo-bauer" content="Riccardo Bauer" property="rdfs:label"/><meta about="https://w3id.org/moro/enoam/data/riccardo-bauer" property="owl:sameAs" resource="http://www.wikidata.org/entity/Q3430358"/><meta about="https://w3id.org/moro/enoam/data/riccardo-bauer" content="riccardo-bauer" property="wdt:P1986"/><meta about="https://w3id.org/moro/enoam/data/riccardo-bauer" content="Bauer, Riccardo" property="skos:prefLabel"/></div>

<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/ doco: http://purl.org/spar/doco/"><h1>Osservatorio 3 (marzo 1948)</h1><p class="paragraph" data-counter="1" id="p-1">Nella «Rivista degli infortuni e delle malattie professionali»<sup><a href="#curatornote-1" id="curatornote-ref-1">[1]</a></sup> (Fascicolo 4, 1947) <span about="https://w3id.org/moro/enoam/data/121194/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/riccardo-bauer" typeof="deo:Reference">Riccardo Bauer</span><sup><a href="#curatornote-2" id="curatornote-ref-2">[2]</a></sup> tratta del concetto moderno di assistenza sociale, contrapponendo alla concezione tradizionale della carità cristiana l’odierno, e diverso, concetto di assistenza che si ricollega ad una «Weltanschauung» essenzialmente laica. «<span about="https://w3id.org/moro/enoam/data/121194/v1/quote-0" class="quote" id="quote-0" typeof="doco:TextChunk">L’assistenza sociale – così l’<span about="https://w3id.org/moro/enoam/data/121194/v1/mention-2" class="mention person" id="mention-2" property="dcterms:references" resource="https://w3id.org/moro/enoam/data/riccardo-bauer" typeof="deo:Reference">Autore</span> – nel mondo cristiano è beneficenza tendente a santificare il benefattore mediante un atto di bontà che in fondo è nell’arbitrio suo, anzi solo nell’arbitrio suo acquista pieno valore. L’assistenza sociale laica non conosce questo aspetto arbitrario e individuale dell’opera assistenziale; ma sostituisce alla bontà del benefattore la funzione di determinati organismi, al beneficio il rispetto operante di un diritto che compete ad ognuno; ad un rapporto arbitrario tra benefattore e beneficato subentra un rapporto giuridico tra individuo e istituto...; ad un fatto individuale subentra un fatto di natura sociale</span>»<sup><a href="#curatornote-3" id="curatornote-ref-3">[3]</a></sup>.</p><p class="paragraph" data-counter="2" id="p-2">La contrapposizione prospettata dall’<span about="https://w3id.org/moro/enoam/data/121194/v1/mention-3" class="mention person" id="mention-3" property="dcterms:references" resource="https://w3id.org/moro/enoam/data/riccardo-bauer" typeof="deo:Reference">Autore</span>, e nei termini in cui egli la intende, evidentemente non esiste. Anche la beneficenza cristiana è nella sua profonda radice un fatto di natura sociale, perché solo nel vincolo caritativo (che non può essere egoismo per la contraddizione che non consente) può ritenersi costituita una società nel pieno e reciproco rispetto del valore degli individui. Che manchi in determinati ambienti storici (e ciò non esclude che in altri possa e debba invece costituirsi) un vincolo giuridico in senso stretto ed il riconoscimento del diritto del beneficato, non toglie il pieno ed autonomo risalto della persona umana alla quale si dà assistenza per il suo valore umano e divino insieme.</p><p class="paragraph" data-counter="3" id="p-3">Non si vuol negare con ciò il significato dello straordinario sviluppo dell’assistenza sociale nei nostri tempi e dell’impegno morale dello Stato in questa materia. Venga pure una molteplicità di iniziative in tal senso. Ma, se esse non vogliono isterilirsi in una pratica burocratica, se non vogliono spegnere nella freddezza anonima del diritto ogni palpito di autentica comprensione umana, se non vogliono mortificare nell’inerzia e nell’indifferenza chi dà e chi riceve, non rinneghino le loro origini di carità cristiana.</p><ol id="curatorNotes"><li about="https://w3id.org/moro/enoam/data/121194/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> La rivista venne originariamente fondata nel gennaio del 1914 con il titolo “Bollettino” ed è stata a lungo un luogo importante di pubblicazioni scientifiche sul tema della previdenza sociale e della tutela antinfortunistica.  <a href="#curatornote-ref-1">↑</a></li><li about="https://w3id.org/moro/enoam/data/121194/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Riccardo Bauer (1896-1982), intellettuale, fondatore di Giustizia e libertà e, in seguito, militante del partito d’azione. Si veda la voce del DBI, a firma Giuseppe Sircana, vol. 34, 1988.  <a href="#curatornote-ref-2">↑</a></li><li about="https://w3id.org/moro/enoam/data/121194/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Cfr. R. Bauer, “Del concetto moderno di assistenza sociale e di un caratteristico istituto assistenziale: la Società Umanitaria di Milano”, in «Rivista degli infortuni e delle malattie professionali», n. 4, ottobre-dicembre 1947, pp. 635-649.  <a href="#curatornote-ref-3">↑</a></li></ol></body></html>