<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.293" name="dcterms.relation"/><meta content="10.48678/unibo/aldomoro1.3.2.293" name="dcterms.identifier"/><meta content="Moro, Aldo, Resoconto del discorso tenuto a Padova in occasione dell’assemblea della Dc, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.293." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Resoconto del discorso tenuto a Padova in occasione dell'assemblea della Dc</title>
<div id="mentionMeta"><meta about="https://w3id.org/moro/enoam/data/calabria" typeof="dcterms:Location"/><meta about="https://w3id.org/moro/enoam/data/calabria" content="Calabria" property="rdfs:label"/><meta about="https://w3id.org/moro/enoam/data/calabria" property="owl:sameAs" resource="http://www.wikidata.org/entity/Q1458"/><meta about="https://w3id.org/moro/enoam/data/luigi-gui" typeof="foaf:Person"/><meta about="https://w3id.org/moro/enoam/data/luigi-gui" content="Luigi Gui" property="rdfs:label"/><meta about="https://w3id.org/moro/enoam/data/luigi-gui" property="owl:sameAs" resource="http://www.wikidata.org/entity/Q1415906"/><meta about="https://w3id.org/moro/enoam/data/luigi-gui" content="Gui, Luigi" property="skos:prefLabel"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/></div>

<div id="footnoteMeta"><meta about="https://w3id.org/moro/enoam/data/michele-cento" typeof="foaf:Person"/><meta about="https://w3id.org/moro/enoam/data/michele-cento" content="Michele Cento" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1 class="title">Resoconto del discorso tenuto a Padova in occasione dell'assemblea della Dc </h1><p class="paragraph" data-counter="1" id="p-1"> Ritengo che sia equo ed anche illuminante far precedere le valutazioni, le prospettive e gli impegni per l'avvenire da un onesto bilancio della legislatura testé conclusa. Si è insistito sugli scarsi risultati, sulla discutibile utilità delle leggi approvate, sui dati negativi che emergono dopo questi cinque anni nella vita sociale e politica del Paese. lo sono stato il primo a riconoscere queste insufficienze in confronto di un programma che ha incontrato ben note difficoltà nella sua attuazione e che era, nella sua indiscutibile organicità, obiettivamente eccedente il tempo di una legislatura. Tra le difficoltà la iniziale congiuntura sfavorevole, l'inadeguatezza dei finanziamenti, il ritmo del lavoro parlamentare nell'attuale ordinamento, le novità di una collaborazione politica che diventa, mano a mano, più costruttiva e meno impacciata dai frequenti dibattiti politici. Registrare, quindi, le migliori prospettive, nell'immediato futuro, di un'azione rapida ed incisiva non è meno doveroso che non sia il riconoscere le condizioni sfavorevoli all'attuazione del programma e l'incompiutezza di ciò che è stato fatto, pur con grandissimo sforzo ed impegno di fronte alle speranze, alle attese ed anche alle necessità della società italiana. </p><p class="paragraph" data-counter="2" id="p-2">E qui bisogna dire che questa società, come da tante parti riconosciuto, è cresciuta in questi anni di intensa vita democratica e, quindi, proprio nel regime di libertà che noi abbiamo compiutamente realizzato, più di quanto le strutture politiche ed amministrative non si siano a loro volta evolute. Essa è diventata più matura, ma anche più esigente e nutre perciò aspirazioni di rinnovamento, di benessere, di giustizia in una misura ed in un modo che l'iniziativa del Parlamento, del governo e dei partiti non riesce sempre a controllare. Questa circostanza ci deve certo sollecitare ad essere più sensibili e più pronti, ma lascia intanto il problema del concorso che la stessa società civile, mediante un'opera di educazione, di selezione, di consapevole autodisciplina, deve dare per uno sviluppo armonioso e non tumultuoso del nostro Paese. Una democrazia, se non vuole pericolose crisi, deve certo chiedere molto allo Stato, ma non può chiedere ad esso tutto. Una società democratica disarticolata non può non inceppare in meccanismi di uno Stato esclusivamente fondato sul consenso e perciò su di una libera e consapevole autolimitazione dei cittadini e dei gruppi che pure sono i protagonisti della vita sociale. Se perciò guardiamo, come è necessario in questo momento, all'avvenire del nostro Paese ed a quello che a ciascuno di noi tocca fare, perché esso sia il più degno ed il più aderente alle nostre attese, dobbiamo auspicare sì. un'azione politica più rapida ed incisiva, ma anche una società non già docile e rinunciataria, ma capace non solo di indicare esigenze, ma anche di offrire strumenti idonei per soddisfarle in un costume civile più severo ed in una maggiore e più consapevole partecipazione all' esercizio del potere. In questo spirito abbiamo sollecitato e frequentemente ottenuto la collaborazione delle grandi organizzazioni sindacali. </p><p class="paragraph" data-counter="3" id="p-3">Ecco perché il momento culminante di questa legislatura può essere ritrovato nella politica dello sviluppo economico programmato e nella creazione del ministero del bilancio che ne è uno strumento essenziale. Dopo aver reintegrato, superando con coraggio la congiuntura, le condizioni dello sviluppo, ci siamo mossi coerentemente su questa strada con l'approvazione dei piani per il Mezzogiorno, le aree depresse, la <span about="https://w3id.org/moro/enoam/data/132293/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/calabria" typeof="deo:Reference">Calabria</span>, l'agricoltura, la scuola, con una riforma sanitaria di vasta portata, con un serio rinnovamento del sistema pensionistico. Cito naturalmente alcune cose di maggior rilievo. Abbiamo identificato dunque delle mete degne di essere perseguite ed adottato un metodo di politica economica e sociale contrassegnato da organicità, coordinamento, senso di responsabilità, generale impegno dello Stato, dei gruppi, dei cittadini, per assicurare lo sviluppo armonioso della collettività nazionale. Questo il modello, anche se la realtà vi si piega a fatica. </p><p class="paragraph" data-counter="4" id="p-4">E poiché il programma, pur comportando l'esercizio di poteri incisivi e condizionati da parte dello Stato, è pur sempre un piano democratico e non collettivistico e totalmente coercitivo, torna con ciò a questo proposito il rilievo fatto poc'anzi sulla necessità che il corpo sociale non attenda tutto dallo Stato, ma ne accompagni l'azione disponendosi a quell'ordine ed a quell'assunzione di responsabilità che rendono possibile nel continuo e generale progresso, un assetto giusto e civile della società italiana. Se accanto alla legittima soddisfazione nel registrare oggi l'intenso sviluppo anche nell'ultimo anno della nostra economia, si constata con rammarico che le previsioni del programma non sono state compiutamente realizzate, bisogna pur dire che in questa politica tutto visibilmente si tiene e che ogni strappo alla visione d'insieme si paga. Non tutte le proteste sono perciò accoglibili, né tutte le esigenze, pur fatte legittimamente valere, sono tali da poter essere soddisfatte. Non sempre siamo stati aiutati, dagli interessati e dall'opinione pubblica, specie nella fase finale della legislatura, a svolgere una politica organica di sviluppo e di giustizia quali il piano la configura; ma crediamo di aver fatto nella maggior misura possibile il nostro dovere e di aver evitato debolezze che avrebbero compromesso le nostre prospettive a venire. </p><p class="paragraph" data-counter="5" id="p-5">lo mi auguro che il corpo elettorale, consapevole della gravità della depressione economica e di una occupazione operaia dalla quale è stato sollevato, dai rischi dai quali è stato difeso, dal livello di vita indubbiamente più elevato ed in un ambito più generale al quale è stato condotto, non dia ragione ai facili sostenitori di tutte le richieste, a coloro che attribuiscono al malvolere del governo quelle che sono effettive impossibilità ed incompatibilità, facendo invece prevalere la valutazione seria e serena delle conquiste, malgrado tutto, ottenute, delle reali prospettive di sviluppo, del temporaneo sacrificio che la giustizia auspicata richiede. Nel campo della scuola, dove ha operato con grande competenza e passione il ministro <span about="https://w3id.org/moro/enoam/data/132293/v1/mention-1" class="mention person" id="mention-1" property="dcterms:references" resource="https://w3id.org/moro/enoam/data/luigi-gui" typeof="deo:Reference">Gui</span><sup><a href="#curatornote-1" id="curatornote-ref-1">[1]</a></sup>, si sono fatti certo passi significativi anche nella riforma della sua struttura. Ma si è soprattutto proceduto ad una espansione ed universalizzazione della scuola, che, se non è ancora sufficiente, è certamente eccezionale per la nostra storia e porta la spesa e l'importanza delle istituzioni scolastiche ad un livello prima sconosciuto e veramente degno di un paese civile. Siamo stati, invece, meno fortunati nel rinnovamento qualitativo della scuola italiana in specie nel settore della università. Il che è, a parte tutte le ragioni di ordine generale già citate, insieme causa ed effetto del profondo movimento di idee e di aspirazioni che scuote il mondo giovanile e tocca l'università, per raggiungere poi in forma critica ed ansiosa le strutture generali della nostra società, cioè la vita politica del Paese, della quale fa ormai parte - a prescindere in questa sede dai deprecabili e ripetuti episodi di violenza - una componente nuova, dai lineamenti ancora indistinti, ma reale e forte. Di essa bisogna tener conto: essa richiederà domani un più incisivo movimento rinnovatore. lo notavo che questo fatto nuovo è insieme causa ed effetto della difficoltà che abbiamo registrato nel realizzare una seria riforma dell'università. E effetto, in quanto non si è potuto attuare quanto il <span about="https://w3id.org/moro/enoam/data/132293/v1/mention-4" class="mention person" id="mention-4" property="dcterms:references" resource="https://w3id.org/moro/enoam/data/luigi-gui" typeof="deo:Reference">ministro</span> avrebbe voluto, come meritava, portare all'approvazione.</p><p class="paragraph" data-counter="6" id="p-6">E causa, almeno in parte, perché il movimento giovanile che si è rilevato era più profondo del previsto e, nel suo forte impulso, non privo di perplessità e di contrasti, tali da non facilitare l'approvazione della legge nel suo lungo iter parlamentare. È evidente che il nuovo ordinamento è per le forze politiche, le quali compongono questo Governo, al primo punto dell'attività parlamentare dopo le elezioni e che esso non potrà essere formulato, senza tener conto delle intese già raggiunte, della nuova consapevolezza e maturità dei giovani, delle esperienze che abbiamo vissute e che le università sono state chiamate a compiere dallo stesso <span about="https://w3id.org/moro/enoam/data/132293/v1/mention-5" class="mention person" id="mention-5" property="dcterms:references" resource="https://w3id.org/moro/enoam/data/luigi-gui" typeof="deo:Reference">ministro</span> della P.I. Ed io vorrei a questo punto, con la più grande cordialità e comprensione, dopo alcuni mesi tormentati ed in parte infecondi, invitare i giovani a tornare alle loro università, forti del nuovo potere acquisito, del nuovo dovere di partecipazione che hanno rivendicato ed ottenuto, per compiervi i loro studi in un'atmosfera di dialogo, che, ne sono sicuro, resterà un dato permanente nei nostri istituti superiori. </p><p class="paragraph" data-counter="7" id="p-7">Il discorso sui problemi dello Stato, il più attuale, il più universalmente sentito, ci porterebbe certo in questa visione d'insieme troppo lontano. </p><p class="paragraph" data-counter="8" id="p-8">È con vivo rammarico che si deve riconoscere che molto su questo terreno resta ancora da fare. Ed è il compito della nuova legislatura. Possiamo ricordare certo il riordinamento della Corte Costituzionale e la riforma in senso democratico del Consiglio Superiore della Magistratura. Possiamo ricordare un non irrilevante principio di riforma (o di nuova riforma dopo quella Gonella) dell'Amministrazione; tema quest'ultimo, del resto, nella sua straordinaria importanza, carico di incertezze, oscurità ed esigenze contraddittorie. Ma un passo innanzi è stato certo fatto. E, tuttavia, non si può non dolersi che, per ragioni obiettive, fra le leggi trasmesse dal governo alle Camere non abbiano ottenuto la sanzione da un lato la riforma della legge di P.S., dall'altro la riforma del codice di procedura penale. Due leggi che il momento storico che l'<span about="https://w3id.org/moro/enoam/data/132293/v1/mention-7" class="mention place" id="mention-7" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> vive reclamava. Esse stanno, comunque, a significare la volontà riformatrice del Governo ed una sensibile ed apprezzabile misura di accordo delle forze politiche della coalizione di centro sinistra su alcuni punti estremamente delicati dell'ordinamento dello Stato. Questa stessa volontà riformatrice si è poi espressa nel modo più incisivo mediante l'approvazione della legge elettorale per le regioni a statuto speciale. Un fatto significativo ed un impegno politico di grande portata quest'ultimo, legato strettamente all'altro di dotare le istituende regioni di una seria legge finanziaria. Né la legge finanziaria può essere scavalcata, tanto più che essa dovrà collocare questo tema in quello più vasto della finanza locale e delle più economiche ed efficienti strutture autarchiche. Né può essere eluso l'impegno di tenere le elezioni e di dare vita alle regioni a scadenza ravvicinata. </p><p class="paragraph" data-counter="9" id="p-9">Bisogna, dunque, fare con serietà e nei tempi giusti, che sono certo assai ristretti, quello che ci siamo obbligati a fare. Ho già detto che eravamo consapevoli dei rischi, ma che abbiamo accettato di correrli, ritenendo questo sensibile decentramento una componente essenziale del rinnovamento dello stato ed uno strumento per realizzare una più viva e più vera democrazia nel nostro Paese. I rischi sono nel costo che potrebbe essere eccessivo e mal coordinato e nella spinta autonomistica che naturalmente le regioni portano con sé. Occorre ovviare a questi pericoli con una seria legislazione e con una vigorosa volontà politica, la quale riconduca per un altro verso all'unità dello Stato quello che nell'esercizio della libertà sembra andare disperso. Ai critici delle regioni, che sovente sono in buona fede e preoccupati delle stesse cose delle quali noi pure ci preoccupiamo, vorremmo chiedere se essi non sentano che in questa epoca, di fronte a certe inquietudini, di fronte alla spinta dei giovani che attende di placarsi in qualche cosa di nuovo, la regione, con costi controllati, con strutture rigorosamente definite, con strumenti di collegamento con lo Stato, politici e giuridici, nel Parlamento, nella Corte Costituzionale, nel senso di responsabilità dei partiti e dei cittadini, non siano un utile dato nuovo nella nostra società. Un ambiente nel quale si faccia, sotto un più vigile controllo, una migliore e più democratica amministrazione di interessi; ma si formino anche leve giovanili e classi politiche in una partecipazione e consapevolezza che contribuisca ad appagare le aspirazioni che l’esperienza di questo ventennio di vita democratica ha suscitato e fatto talvolta ingigantire. Vorremmo sapere, se non si possa e debba riconoscere nelle regioni lo spazio adatto per il coordinamento degli interessi locali nella dimensione nuova che l'odierna vita sociale richiede, l'ambiente nel quale si levino, per essere ascoltate, tutte le voci a difesa di legittimi interessi e di esigenze territoriali, un opportuno tramite tra lo Stato ed il popolo nel quadro delle molteplici istituzioni che la nostra democrazia ha mano a mano costruito e rafforzato.</p><p class="paragraph" data-counter="10" id="p-10"> Questo, al di là del compito delle realizzazioni acquisite, il senso della nostra azione di questi anni, nei quali la stabilità politica e la continuità democratica, conquistate con una feconda collaborazione di partiti destinata a durare a lungo, sono state utilizzate per dare ai cittadini la garanzia delle loro libertà per oggi e per domani, per muovere la società verso mete di giustizia, per favorire con accortezza, ma sempre con grande sensibilità, il movimento in corso in <span about="https://w3id.org/moro/enoam/data/132293/v1/mention-8" class="mention place" id="mention-8" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> e nel mondo per una società rinnovata, più libera, giusta ed umana. Un giornalista mi sfidava, qualche tempo fa, ritenendomi incapace di qualsiasi realizzazione, a fare almeno una riforma. Credo che se ne sia fatta più di una, compresa quella urbanistica ponte<sup><a href="#curatornote-2" id="curatornote-ref-2">[2]</a></sup>, che è essa pure di notevole rilievo. Ma appunto non si tratta tanto di contare, quanto di riconoscere la direzione di marcia. Ebbene noi siamo con i tempi, siamo con la storia. Che siano stati scansati pericoli gravi che, anche in tali circostanze si possono temere, non può essere disconosciuto. Abbiamo avuto momenti difficili, di ogni sorta, e li abbiamo superati. La direzione di marcia è quella che come democratici abbiamo fissato. Il cammino del progresso può continuare nell'ordine e nella libertà. Possono garantirlo le forze della coalizione di Governo, le quali hanno il merito di avere operato insieme in un difficile momento di svolta della nostra storia. Può garantirlo la <span about="https://w3id.org/moro/enoam/data/132293/v1/mention-9" class="mention organization" id="mention-9" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>, sostegno della libertà, dell'unità, della volontà rinnovatrice del popolo italiano. </p><ol id="curatorNotes"><li about="https://w3id.org/moro/enoam/data/132293/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Luigi Gui (1914-2010), politico democristiano e allora ministro dell’Istruzione. <a href="#curatornote-ref-1">↑</a></li><li about="https://w3id.org/moro/enoam/data/132293/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Il riferimento è alla cosiddetta Legge ponte del 1967 che, in attesa della riforma urbanistica continuamente rinviata, tentava di mettere un freno alla speculazione edilizia. <a href="#curatornote-ref-2">↑</a></li></ol></body></html>