<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.2.123" name="dcterms.relation"/><meta content="10.48678/unibo/aldomoro1.4.2.123" name="dcterms.identifier"/><meta content="Moro, Aldo, [Ai presidenti delle Camere], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Il ritorno al centro-sinistra e la “solidarietà nazionale” (giugno 1973 – maggio 1978), a cura di Guido Formigoni e Agostino Giovagnoli, edizione e nota storico-critica di Chiara Zampieri, Bologna, Università di Bologna, 2021. DOI: https://doi.org/10.48678/unibo/aldomoro1.4.2.123." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il ritorno al centro-sinistra e la “solidarietà nazionale” (giugno 1973 – maggio 1978), 2021" name="description"/><title>[Ai presidenti delle Camere]</title>
<div id="mentionMeta">
<meta about="https://w3id.org/moro/enoam/data/federazione-cgil-cisl-uil" typeof="foaf:Organization"/>
<meta about="https://w3id.org/moro/enoam/data/federazione-cgil-cisl-uil" content="Federazione unitaria CGIL CISL UIL" property="rdfs:label"/><meta about="https://w3id.org/moro/enoam/data/federazione-cgil-cisl-uil" property="owl:sameAs" resource="http://www.wikidata.org/entity/Q3740897"/>
</div>


</head><body prefix="deo: http://purl.org/spar/deo/ dcterms: http://purl.org/dc/terms/"><h1>
 [Ai presidenti delle Camere]
</h1><p class="paragraph" data-counter="1" id="p-1">
 A conclusione di laboriose trattative tra il Governo e la
 <span about="https://w3id.org/moro/enoam/data/142123/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/federazione-cgil-cisl-uil" typeof="deo:Reference">
  federazione unitaria sindacale
 </span>
 è stata raggiunta sul modo di affrontare i problemi della pubblica amministrazione una intesa, i cui termini ritengo doveroso portare a conoscenza della Presidenza dei due rami del Parlamento. Come si evince dal comunicato, che le trasmetto, punto qualificante dell’accordo, è l’impegno ad esaminare i problemi di tutta l’area del pubblico impiego in modo coordinato ed unitario, in vista del comune obiettivo di una graduale eliminazione delle sperequazioni. Si tratta di un obiettivo che non potrebbe essere conseguito se l’accoglimento di spinte settoriali fornisse ulteriori occasioni ad una legislazione frammentaria, in contrasto con la riconosciuta esigenza di una valutazione globale delle diverse situazioni e in deroga al rispetto delle scadenze della contrattazione sindacale. Le assicuro che il Governo intende adeguarsi alla linea di azione concordata e compirà ogni sforzo per contribuire al meditato riordinamento della complessa materia; confido, d’altra parte, che l’opera delle organizzazioni sindacali verrà ad allentare le pressioni finora esercitate. È ovvio che sui provvedimenti via via elaborati, nel quadro dell’accordo, spetterà al Parlamento ogni definitiva valutazione nel superiore interesse dello Stato.
</p><p class="paragraph" data-counter="2" id="p-2">
 Mi consenta, onorevole Presidente, di esprimere rispettosamente la fiducia che saranno evitate decisioni non coordinate sulle iniziative pendenti, o che saranno comunque presentate, nel settore del pubblico impiego. La prego di ritenermi, a tal fine, disponibile per ogni opportuna intesa sulle procedure che potranno essere instaurate per assicurare, nel pieno rispetto delle prerogative del Parlamento, il raggiungimento di un traguardo che tanto sta a cuore, in questo difficile momento, a tutti i cittadini. Come è ovvio, mi rimetto onorevole Presidente, per la valutazione di queste indicazioni all’apprezzamento che vorrà farne nella sua sovranità il Parlamento.
</p></body></html>