<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.184" name="dcterms.relation"/><meta content="10.48678/unibo/aldomoro1.3.2.184" name="dcterms.identifier"/><meta content="Moro, Aldo, [Resoconto del discorso tenuto a Bologna al convegno nazionale del movimento femminile Dc], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.184." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Resoconto del discorso tenuto a Bologna al convegno nazionale del movimento femminile Dc</title>
<div id="mentionMeta"><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Dc" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/><meta about="https://w3id.org/moro/enoam/data/bologna" typeof="dcterms:Location"/><meta about="https://w3id.org/moro/enoam/data/bologna" content="Bologna" property="rdfs:label"/><meta about="https://w3id.org/moro/enoam/data/bologna" property="owl:sameAs" resource="http://www.wikidata.org/entity/Q1891"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/maria-eletta-martini" typeof="foaf:Person"/><meta about="https://w3id.org/moro/enoam/data/maria-eletta-martini" content="Maria Eletta Martini" property="rdfs:label"/><meta about="https://w3id.org/moro/enoam/data/maria-eletta-martini" property="owl:sameAs" resource="http://www.wikidata.org/entity/Q3847252"/><meta about="https://w3id.org/moro/enoam/data/maria-eletta-martini" content="Martini, Maria, Eletta" property="skos:prefLabel"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Resoconto del discorso tenuto a Bologna al convegno nazionale del movimento femminile Dc </h1><p class="paragraph" data-counter="1" id="p-1">Il Presidente del Consiglio, on. Aldo Moro, prendendo la parola al convegno nazionale del Movimento Femminile della <span about="https://w3id.org/moro/enoam/data/132184/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc</span> a <span about="https://w3id.org/moro/enoam/data/132184/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/bologna" typeof="deo:Reference">Bologna</span>, ha espresso il suo compiacimento per il fervido impegno con il quale sono stati esaminati temi così interessanti ed attuali e ha rivolto il suo caloroso e memore saluto alle donne democratiche cristiane.</p><p class="paragraph" data-counter="2" id="p-2">Il Presidente del Consiglio ha rilevato la crescente partecipazione della donna alla vita sociale e la influenza, spesse volte decisiva, che essa esercita nel costume, nella cultura, nei sentimenti e negli ideali della collettività ed infine negli orientamenti politici del Paese. Questa obiettiva evidenza, manifestatasi in misura sempre maggiore, ha coinciso naturalmente con una sempre maggiore consapevolezza nel mondo femminile della dignità, dei diritti, dei compiti propri delle donne.</p><p class="paragraph" data-counter="3" id="p-3">Per vostro tramite, ha proseguito il Presidente del Consiglio, ci rivolgiamo ad una parte cospicua ed importante dell’elettorato. Ci rivolgiamo non già per conquistarne, una volta tanto, l’adesione, ma per cercare quel continuo e rispettoso dialogo tra Governo e popolo, che è il dato essenziale della democrazia. Questo dialogo evidentemente ha riguardo alle peculiari caratteristiche ed esigenze dell’elettorato, al quale si chiede un sostegno in ragione della capacità che il vertice politico dimostri di interpretare, accogliere e correttamente guidare le aspirazioni che sono vive nella coscienza nazionale. Ci rivolgiamo dunque alle donne italiane, nella fiducia che la nostra azione di partito e di governo sappia essere, nelle sue linee essenziali, nel suo significato di fondo, corrispondente alle attese, prudenti e coraggiose insieme, delle donne italiane. E le donne italiane appunto hanno contribuito in questi anni, orientando con il loro voto e con la loro influente opinione pubblica la vita nazionale, a garantire l’equilibrio, a salvaguardare i valori umani, a dare, al tempo stesso, un contenuto di novità, di vivezza, di umanità, alla vita italiana. La quale, quindi, è stata, in larga misura, difesa dalle donne contro i rischi di avventura, ed insieme contro ingiuste cristallizzazioni sociali e l’ossequio formale a tradizioni scadute e prive di contenuto.</p><p class="paragraph" data-counter="4" id="p-4">Questa parte di rilievo esplicata dalla donna è ormai riconosciuta ed accettata. Nessuno oserebbe oggi ironizzare sul voto delle donne, come se esso fosse un voto di minore rilievo e di modesta incidenza. Ma di più, al di là del riconoscimento di un tale diritto – che stupisce sia stato così a lungo ritardato – c’è la crescente consapevolezza di una presenza effettiva ed autorevole del mondo femminile e di una peculiare funzione da assolvere. E questa è davvero una svolta nella vita nazionale che la <span about="https://w3id.org/moro/enoam/data/132184/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc</span> ha l’orgoglio di aver contribuito a determinare.</p><p class="paragraph" data-counter="5" id="p-5">Oggi dunque in <span about="https://w3id.org/moro/enoam/data/132184/v1/mention-7" class="mention place" id="mention-7" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> la donna conta di più; conta in misura più adeguata alla sua sensibilità ed esperienza; conta in modo nettamente definito ed altamente positivo. Ed è quindi comprensibile che in ragione della sua obiettiva influenza, i problemi della donna siano in piena evidenza nella vita nazionale.</p><p class="paragraph" data-counter="6" id="p-6">A questo proposito il Presidente del Consiglio si è richiamato a temi, assai complessi, che il convegno ha trattato e dei quali ha fatto una sintesi molto accurata la Presidente on. <span about="https://w3id.org/moro/enoam/data/132184/v1/mention-8" class="mention person" id="mention-8" property="dcterms:references" resource="https://w3id.org/moro/enoam/data/maria-eletta-martini" typeof="deo:Reference">Eletta Martini</span>. In particolare l’on. Moro ha rilevato che essi investono, si può dire, tutti gli aspetti della vita nazionale, quelli ai quali si applica quotidianamente l’azione di Governo, ma che, con opportuna accentuazione, possono ben essere considerati sotto il profilo particolare degli interessi e della sensibilità della donna e, più in generale, della famiglia.</p><p class="paragraph" data-counter="7" id="p-7">Il presidente del Consiglio ha detto di avere ben presenti le esigenze in ordine al lavoro della donna, non solo in campi che sono ad essa congeniali, ma anche in tutti i settori dove una irresistibile evoluzione economica e sociale chiama la donna. La quale non è quindi solo partecipe del potere politico e sensibile ai più vasti interessi sociali, ma ha una sua posizione definita ed in continua estensione, nella generale attività economica. Non è dubbio che a questo proposito sorgono i problemi di opportuno adattamento delle condizioni di lavoro e di assistenza da parte dei pubblici poteri. Un siffatto dato della realtà economica e sociale non può oscurare però, nella coscienza cristiana, i problemi di raccordo tra lavoro femminile e vita familiare e l’esigenza di correttivi di vario ordine, perché la insostituibile funzione educativa della donna non sia compromessa con danni irreparabili per le nuove generazioni.</p><p class="paragraph" data-counter="8" id="p-8">In ordine ai temi dell’ordinamento del matrimonio e della famiglia, il Presidente del Consiglio ha raccolto l’esigenza che il convegno ha espresso, di una innovazione che dia alla donna una effettiva parità che è ad un tempo richiesta per i diritti e la dignità della persona e per l’adempimento di un dovere di assistenza e di educazione nell’ambito della comunità familiare. L’idea comunitaria, non dell’egoismo delle persone, cioè, ma del comune compito da assolvere, è stata posta – ha detto l’on. Moro – in grande evidenza dal convegno. Essa merita di essere assecondata, portando innanzi il principio della parità delle persone nel vincolo della comune responsabilità. C’è poi il problema della condizione giuridica di persone incolpevoli ed il cui stato non dovrebbe essere diminuito, per rispetto alla loro dignità e per ragioni di giustizia, salvi i limiti essenziali posti dal rispetto dell’istituto del matrimonio. Bisogna agire in questo campo con generosa comprensione, equilibrando umanamente esigenze e punti di vista diversi, tutti apprezzabili.</p><p class="paragraph" data-counter="9" id="p-9">Per quanto riguarda la controversia culturale e politica sul divorzio, che contrappone una concezione contrattualistica ad un’altra istituzione e tocca alcuni fondamentali principi morali, il Presidente del Consiglio ha rilevato che questa delicata materia non è compresa tra le cose, già così numerose e notevoli, per le quali le forze politiche hanno trovato un accordo nel costituire il governo, ritenendole tutte essenziali ed urgenti. In questo complesso, che impegnerà le energie del Governo e del Parlamento in questa fase finale della legislatura, non è pensabile possa essere accordato il favore del governo a dati nuovi, i quali restano fuori dalle intese raggiunte in relazione ai più gravi ed urgenti problemi della vita politica nazionale. Le forze politiche impegnate nella formula di centrosinistra hanno un grande compito da assolvere. Esso si esprime nelle molteplici riforme da attuare, nei più diversi campi, in una società in vorticosa evoluzione. Ciò richiede un grande spirito di collaborazione, che la <span about="https://w3id.org/moro/enoam/data/132184/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc</span> dovrà continuare ad alimentare, ed anzi in modo sempre più intenso nel rispetto di sé e degli altri, nella comune visione di una società più umana e più giusta. Si tratta di rinnovare con le leggi e le istituzioni più adatte la società italiana. Ma si tratta anche di rendere sempre più vivo il dialogo democratico, di accrescere anche nel costume la dignità di tutte le persone, di stringere sempre il vincolo di solidarietà e di concordia della collettività nazionale.</p><p class="paragraph" data-counter="10" id="p-10">In questo rapido processo, che sta rendendo il Paese più sicuro, più sereno, più saldo nelle sue istituzioni, non si confondono i lineamenti dei partiti, anche se si vanno opportunamente sistemando in modo più razionale e costruttivo le forze politiche. E così, in questa dialettica democratica, più tranquilla ed insieme più viva può ben riconoscersi il volto della <span about="https://w3id.org/moro/enoam/data/132184/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc</span> che fummo talvolta accusati di avere deformata e privata della sua capacità di coesione e di orientamento democratico. Ed invece – ha concluso il Presidente del Consiglio – è intatto questo patrimonio ideale e politico che le donne democratiche cristiane hanno contribuito in così larga misura a costituire. Vi sono visioni dell’uomo e del mondo, prospettive politiche e sociali, stati d’animo che rinviano alla <span about="https://w3id.org/moro/enoam/data/132184/v1/mention-9" class="mention organization" id="mention-9" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span> ed in essa trovano la loro legittima e convincente espressione. Si tratta di tenere fermi questi ideali, per combattere con la propria anima ma senza alcuno esclusivismo meschino, la comune battaglia per la libertà e la giustizia nella Patria italiana. </p></body></html>