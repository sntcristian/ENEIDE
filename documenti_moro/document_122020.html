<!DOCTYPE html>
<html><head><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.2.020" name="dcterms.relation"/><meta content="10.48678/unibo/aldomoro1.2.2.020" name="dcterms.identifier"/><meta content="Moro, Aldo, La «parità» della scuola, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Iniziativa democratica (1952-1958), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.2.020." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Iniziativa democratica (1952-1958), 2024" name="description"/><title>La «parità» della scuola</title>


</head><body><h1>La «parità» della scuola</h1><p class="paragraph" data-counter="1" id="p-1">La Costituzione italiana del 1948, che ha dettato norme importanti e nuove in materia di istruzione e di educazione, ha tra l’altro configurato nelle sue linee essenziali l’istituto della scuola paritaria, la quale presenta un particolare interesse per quanti ritengono inammissibile il monopolio statale dell’istruzione e cercano di rendere effettiva la libertà della scuola. </p><p class="paragraph" data-counter="2" id="p-2">È quest’ultimo appunto il criterio ispiratore delle norme costituzionali relative alla scuola, le quali non solo e non tanto sono volte a riconoscere la libertà di iniziativa in materia di istruzione, quanto a superare decisamente, e proprio mediante l’istituto della parità, la fase, per così dire, nominalistica di questo riconoscimento e ad attribuire ad ogni scuola che la meriti una somma di poteri che la ponga appunto su di un piede di parità con la scuola meglio dotata e più fornita di autorità sociale.</p><p class="paragraph" data-counter="3" id="p-3">Il presupposto ideale e giuridico della parità è dunque evidentemente la libertà della scuola, che è posta a base delle norme costituzionali in questa materia. La libertà della scuola è qualche cosa di più di una generica libertà di insegnamento che sia garantita a tutti nel quadro della organizzazione scolastica statale, la libertà cioè di professare qualsiasi idea e qualsiasi credo dalla cattedra predisposta da uno Stato neutrale. Basterà notare che si tratterà il più delle volte di uno Stato ideologo della neutralità, la quale assumerà in conseguenza un particolare significato in un preciso e positivo contenuto. Ma pure ammesso che nella organizzazione scolastica dello Stato vi sia una effettiva libertà di orientamento ideologico e che quest’ultimo sia, nei limiti dell’umano, uno Stato veramente neutrale piuttosto che uno stato ideologo del laicismo, non v’è dubbio che il casuale arbitrario inquadramento delle libere esperienze educative nella cornice della iniziativa statale costituisce già una sostanziale e profonda limitazione della libertà di insegnamento. La quale invece deve potersi svolgere a ragion veduta, in un ambiente tutto adatto a quella esplicazione, secondo una visione organica di indirizzi e di programmi, in una parola, in una cornice propria, con una propria organizzazione.</p><p class="paragraph" data-counter="4" id="p-4">Il fenomeno della libera iniziativa scolastica ha evidentemente due poli; esso tocca da un lato chi insegna, dall’altro chi impara e mediatamente chi compie per il fanciullo inesperto ed incapace quelle scelte educative che si ritengono le più adatte a sviluppare la personalità in aderenza ad esigenze singole e sociali, in armonia con l’ambiente, in accordo con la «storia» dalla quale emerge la personalità in formazione. </p><p class="paragraph" data-counter="5" id="p-5">C’è in altri termini un riflesso passivo della libertà di insegnare e di educare, di offrire cioè la propria competenza e passione per formare uomini, ed è la libertà di formarsi secondo orientamenti determinati, nell’ambiente più idoneo, nella propria scuola. Scelta, quest’ultima, affidata, per il fanciullo incapace, alla famiglia, alla quale egli appartiene a preferenza che allo Stato, finché non abbia raggiunto maturità piena. Da ciò si deduce la straordinaria importanza di questo riconoscimento di diritto che incide profondamente in tutto l’ambiente sociale al quale la organizzazione scolastica si riferisce; non riguarda solo i possibili educatori in rapporto a questo modo di essere della loro libertà di pensiero ed in certo senso della loro stessa libertà personale, ma tocca pure le famiglie ed in generale l’intera società. Ed è un’altra forma nella quale i rapporti tra società è Stato si presentano caratteristicamente ed in un modo che involge delicate delimitazioni di confini e seri e gravi problemi di libertà.</p><p class="paragraph" data-counter="6" id="p-6">Ora appunto la libertà di iniziativa scolastica, così come è stata or ora delineata (e corrisponde ad un ordinamento sociale di vera e sostanziale ispirazione liberale), non sarebbe compiuta e concreta, se, pur data a tutti la possibilità di insegnare in accordo con le scelte ideologiche proprie della società, non fosse poi attribuita a tutte le iniziative che hanno una reale intrinseca efficienza educativa un pari valore sociale, un’eguale efficacia discriminativa in rapporto alla funzione selettiva e qualificativa che alla scuola, specie nelle forme moderne di organizzazione ed in specie in Italia, viene attribuita. Ciò vuol dire in via preliminare un riconoscimento appunto di efficienza, di idoneità specifica a svolgere nella società il proprio ufficio educativo, e poi in modo significativo la attribuzione di un potere selettivo degli educandi in rapporto ai compiti che essi sono chiamati ad assolvere nella società. Accanto alla scuola il cui libero funzionamento è consentito e che può essere prescelta in vista del suo modo di istruire e di educare vi è dunque una scuola qualificata in ragione della sua efficienza organizzativa e didattica e dell’attitudine ad essa riconosciuta in conseguenza di rilasciare titoli di studio validi per l’assolvimento dei compiti sociali.</p></body></html>