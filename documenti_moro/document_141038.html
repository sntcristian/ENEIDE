<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.1.038" name="dcterms.relation"/><meta content="10.48678/unibo/aldomoro1.4.1.038" name="dcterms.identifier"/><meta content="Moro, Aldo, Uno strano clima congressuale, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Al ministero degli Esteri e all’opposizione nel partito (giugno 1968 – maggio 1973), a cura di Guido Formigoni e Agostino Giovagnoli, edizione e nota storico-critica di Enrico Palumbo, Bologna, Università di Bologna, 2021. DOI: https://doi.org/10.48678/unibo/aldomoro1.4.1.038." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Al ministero degli Esteri e all’opposizione nel partito (giugno 1968 – maggio 1973), 2021" name="description"/><title>Uno strano clima congressuale</title>
<div id="mentionMeta"><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>Uno strano clima congressuale</h1><p class="paragraph" data-counter="1" id="p-1">La campagna elettorale per il Congresso Nazionale della <span about="https://w3id.org/moro/enoam/data/141038/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> volge ormai al suo termine. Il clima nel quale esso si svolge merita di essere esaminato più in profondo che non possa avvenire con questa breve nota. E ci riserviamo di farlo prima della decisione finale. Ma già ora qualche osservazione è giustificata ed utile.</p><p class="paragraph" data-counter="2" id="p-2">Innanzi tutto si può notare che l’andamento del dibattito è stato tiepido e pigro, condotto innanzi di malavoglia e con qualche disagio. Non vi è stato quel calore, quella passione, quell’impegno morale che caratterizzò, pro e contro tesi e posizioni politiche, altre memorabili battaglie interne della <span about="https://w3id.org/moro/enoam/data/141038/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>. È sembrato che ci si volesse sbarazzare il più rapidamente possibile e con la minore partecipazione possibile di una prova, di un confronto che non toccavano l’anima di un <span about="https://w3id.org/moro/enoam/data/141038/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Partito</span> un po’ stanco e chiuso. È un segno dei tempi, di questi tempi che la classe politica vede carichi di significati e di rischi, ma che affronta con scarsa convinzione ed insufficiente tensione ideale. È una conseguenza di questo stato d’animo, ma anche una caratteristica negativa a sé stante il largo ricorso a strumenti di raccolta del consenso consistenti nell’esercizio del potere o nella prospettiva di un comune ed utile esercizio del potere. Speranze e timori hanno giocato più che le idee nel definire i rapporti di forza in seno alla <span about="https://w3id.org/moro/enoam/data/141038/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>. Non ce ne rammaricheremo tanto per il risultato quanto per il sintomo. Non esemplifichiamo, come potremmo fare, per carità di <span about="https://w3id.org/moro/enoam/data/141038/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">partito</span>. Ma confessiamo che è deprimente vedere il successo del silenzio e dell’ambiguità con una sottostante politica di potenza.</p><p class="paragraph" data-counter="3" id="p-3">Ed ancora proprio questo dobbiamo rilevare: la scarsezza, talvolta la mancanza di un vero dibattito. Quante indicazioni metodologiche non hanno avuto nessun seguito in termini concreti. Ci si è richiamati alla necessità d’identificare problemi e soluzioni come terreno di confronto e di aggregazione. Ma poi di questa problematica non si è dato neppure un esempio. Si è detto di volere favorire con una seria iniziativa politica i necessari confronti in vista della formazione di una significativa maggioranza. Ma non ci si è mossi. Se si poteva farlo in altro modo, più comodo e sicuro, tanto valeva andare per le spicce, promuovere quelle intese silenziose ed allusive che si stipulano con una frettolosa stretta di mano. Così taluno ha parlato ed altri no. Ed in generale si è parlato a chi era già convinto, lasciando a canali, non facilmente praticabili, d’informazione il compito di eccitare il senso critico e la capacità meditativa dei democratici cristiani dell’altra parte.</p><p class="paragraph" data-counter="4" id="p-4">Sarebbe stato assai civile e simpatico che larghe assemblee fossero offerte all’esposizione di tutte le idee ed alla presenza dei maggiori protagonisti del dibattito. Ciò avverrà invece solo dopo l’istanza regionale che potrebbe ancora più cristallizzare ed irrigidire le posizioni. La discussione finale sarà in larga misura scontata ed inutile. Troppo tardi, insomma. Ma volevamo davvero reciprocamente pungerci e convincerci o camminare diritti ciascuno sul proprio binario? A che serve allora la dialettica delle idee? Ci si può stupire dunque che in Parlamento vi siano non dialoghi, ma monologhi? Perché questa è la nostra grande responsabilità, della quale talvolta non ci rendiamo abbastanza conto. Tale il <span about="https://w3id.org/moro/enoam/data/141038/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Partito</span>, tale il Paese. Esso è come noi lo facciamo. Al nostro modo di vivere e di convivere converrebbe dunque prestare la più grande attenzione.</p></body></html>