<!DOCTYPE html>
<html><head><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.2.002" name="dcterms.relation"/><meta content="10.48678/unibo/aldomoro1.2.2.002" name="dcterms.identifier"/><meta content="Moro, Aldo, Le basi della civiltà, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Iniziativa democratica (1952-1958), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.2.002." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Iniziativa democratica (1952-1958), 2024" name="description"/><title>Le basi della civiltà</title>


</head><body><h1>Le basi della civiltà</h1><p class="paragraph" data-counter="1" id="p-1">L’interesse per tutto ciò che attiene alla civiltà, ai vari significati nei quali essa può essere assunta ed alle forme storiche nelle quali si esprime è oggi, a mio parere, acuito dalla impostazione della vita politica nei diversi paesi e nel mondo. Certo anche in passato dibattiti d’idee e confronti di diversi modi di vita accompagnarono la vicenda storica e vennero affiorando come il più vero significato degli estremi avvenimenti, delle paci e delle guerre, del morire e dell’insorgere di forme di Stato. Oggi però (e si comprende in questa determinazione una gran parte di quest’ultimo tormentato mezzo secolo di storia) i problemi di fondo e le esigenze culturali e morali appaiono del tutto scoperti. Questo è veramente il tessuto della nostra storia. Tanto che quest’ultima sovente si prospetta categoricamente come attesa e preparazione di una scelta definitiva che assicuri alcuni valori fondamentali per la civiltà.</p><p class="paragraph" data-counter="2" id="p-2">Di civiltà si può parlare in diversi significati. Talvolta essa contrassegna semplicemente un determinato periodo storico con le sue caratteristiche culturali. Esso viene considerato come un settore definito e chiuso delle vicende umane, il quale ha una sua giustificazione e validità, perché rappresenta in ogni modo un’estrinsecazione dell’intelligenza e della volontà degli uomini ed esercita comunque influenza sullo svolgersi successivo degli avvenimenti. E poiché non è pensabile che la vita si manifesti in senso del tutto negativo ed involutivo e quindi, sia pure in forma inadeguata e limitata, taluni valori umani fioriscono in essa, si possono bene qualificare indiscriminatamente sul piano storico descrittivo taluni periodi, quantitativamente e qualitativamente determinati, come forme di civiltà.</p><p class="paragraph" data-counter="3" id="p-3">Un tale significato dell’espressione civiltà richiede evidentemente, per essere accettato, la lontananza della prospettiva storica, la indifferenza e, vorrei dire, neutralità del punto di vista dell’osservatore, il tono distaccato che è proprio di un’indagine condotta su materia che costituisca ormai un dato acquisito e non influenzabile. Quando ci si occupa di civiltà sotto questo profilo, l’interesse che muove è, per così dire, meramente intellettuale e non già morale e politico. Occorre fare dunque un passo avanti.</p><p class="paragraph" data-counter="4" id="p-4">Da altro punto di vista infatti, nel parlare di civiltà, si ha presente una valutazione e ci si prospetta un dover essere e, per così dire, un modello per l’operare umano. La storia non è accettata senz’altro per quello che è con le sue caratteristiche culturali, ma viene giudicata e misurata in rapporto a talune ragioni ideali. La civiltà non è qui un dato di fatto, ma un problema da risolvere con consapevole impegno di volontà. In effetti, restando fermo il fondamentale significato umano, nel senso già chiarito, di ogni processo storico, si pongono tuttavia incoercibili esigenze di instaurazione di valori e di elevazione in ogni aspetto del tono della vita. Non c’è realtà vissuta nella quale l’uomo si trovi del tutto a suo agio, nella quale non sia condotto a cogliere l’insufficienza di quella esperienza in rapporto alle possibilità sempre aperte di una vita più alta e più libera. Tutta la storia tende a perfezionarsi e compiersi in un autentico processo di civiltà. E civiltà in questo senso è l’ideale umano che sollecita lo svolgimento storico ed in esso in qualche misura si traduce perennemente. Civiltà è quindi l’essenza di verità, sempre perseguita e mai pienamente raggiunta, della storia umana. Nel confronto della realtà e dell’ideale si coglie, se non l’identificazione totale di questi termini, almeno una larga coincidenza di essi, per la quale attinga concretezza storica, nei limiti delle umane possibilità, quell’ideale altrimenti inutilmente vagheggiato. Civiltà è quindi la verità che si va realizzando ed in quanto si va realizzando nella storia. </p><p class="paragraph" data-counter="5" id="p-5">Occupandoci dei problemi di civiltà nell’ambito di interessi morali e politici, dal punto di vista cioè di chi considera il mondo per mutarlo e migliorarlo, è a questa seconda accezione che dobbiamo ricollegarci. La civiltà include quindi dei postulati ideali, una tensione verso di essi, una realtà che li traduce in atto nei limiti della relatività storica. Non è puro fatto e non è puro ideale: è tensione rivolta alla realizzazione di valori e misurata in ragione dello slancio di questa ricerca. </p><p class="paragraph" data-counter="6" id="p-6">Caratterizza la civiltà non l’attuata pienezza della vita, ma la spinta vivace verso di essa. Si tratta di un processo aperto, di uno sforzo che si compie, di una conquista dell’uomo o meglio degli uomini associati. Non è tanto quindi un metro oggettivo e quantitativo che misura la civiltà, e cioè una adeguata, una storicamente sufficiente realizzazione degli ideali, quanto piuttosto, nella consapevolezza della perfettibilità di ogni espressione storica, lo sforzo, la tensione, l’impegno con i quali l’ideale è perseguito, il cammino insomma che la storia fa, il suo libero procedere che è veramente un progredire, un crescere in se stessa incessantemente, un inverare una superiore ragione di vita.</p><p class="paragraph" data-counter="7" id="p-7">È chiaramente ricorrente, dunque, nella nostra determinazione l’idea del valore umano da realizzare, del significato esemplare ch’esso assume nella vita la quale si svolge come storia civile. Civiltà è, pur con le sue intrinseche limitazioni, pienezza della vita umana. È l’uomo che acquista consapevolezza della sua dignità, delle sue possibilità di azione, dei suoi doveri ed opera l’attuazione dei valori. È l’uomo con tutte le sue possibilità ed esigenze in quel significato unitario nel quale consiste il loro valore umano; è l’uomo in quella forza interiore che muove il complesso meccanismo ed anima i dati esteriori della civiltà. Come la vita la civiltà, ch’è vita piena e consapevole di se stessa, è una celebrazione dell’uomo. E l’uomo si celebra nell’atto che si costruisce in lui l’umanità, liberandolo dall’ignoranza, dall’ottusità, dall’egoismo, dalla bruttezza, dalla miseria, dal male, da tutto ciò che nega la dignità umana e la bellezza della vita e costituisce perciò l’inciviltà, cioè vita assurda, disordinata e vuota che smentisce veramente se stessa. </p><p class="paragraph" data-counter="8" id="p-8">Ragione essenziale della civiltà è l’uomo nella sua spiritualità e libertà, nella sua forza interiore discriminativa e creativa, in quel potere di iniziativa dal quale si svolgono, in modo originale, tutte le manifestazioni della vita. E tutto l’io raccoglie in sé, restando esso ragione unitaria della complessa realtà, la punta più alta dell’edificio umano, il luogo essenziale da dove si sprigionano le energie che svolgono e concretano la grandezza dell’uomo. È una ragione interiore e non una meccanica esterna che esprime la natura dell’uomo e quindi l’essenza della civiltà. Benché sia grande l’importanza degli esterni prodotti dell’opera umana, di quel che l’uomo ha fatto e possiede, tuttavia queste cose non definiscono né misurano in modo preminente la civiltà. Non già che questi dati possano essere trascurati e che all’uomo sia lecito disinteressarsi delle realizzazioni tecniche, della perfezione della struttura economica, della ricchezza, del progresso. Tanto poco l’uomo può non pensarvi, che anzi è suo dovere sviluppare le sue capacità, nelle più diverse direzioni, per una vita il più possibile piena, bella, ricca, progredita, ordinata. Ma tutto ciò va ricondotto e ricompreso nell’umanità essenziale di ogni conquista civile, consacrata dal suggello, verità ed interiorità, dell’umanità dell’uomo. Tutto dev’essere ordinato e composto secondo la gerarchia naturale dei valori. L’impegno non solo a vincere la miseria, ma anche a sviluppare la ricchezza appartiene dunque alla civiltà a patto che nasca dall’uomo, dalla sua intimità essenziale e sia posto a servizio di lui nella integralità della sua natura e nell’altezza della sua posizione gerarchica.</p><p class="paragraph" data-counter="9" id="p-9">L’uomo ben dev’essere ricco ed abile e pronto a godere la bellezza, ma a patto di essere veramente e integralmente uomo, di avere coscienza e rispetto di sé nella sua verità e dignità, a patto d’essere una libera forza creativa che in tutte le cose che fa lascia l’impronta essenziale della sua superiorità spirituale, del suo fine trascendente, della sua grandezza interiore.</p><p class="paragraph" data-counter="10" id="p-10">Sta a base della civiltà un’idea compiuta ed armonica, e non già falsa ed unilaterale, dell’uomo: un ordinamento gerarchico che vada dai valori economici e tecnici a quelli culturali e spirituali e proceda dall’esterno verso l’interno, fino a raggiungere quel foco interiore nel quale l’uomo ha possesso pieno di sé e realizza la propria giusta posizione nel mondo.</p><p class="paragraph" data-counter="11" id="p-11">Certamente nell’idea di civiltà è implicito un significato sociale, il quale risulta sia dalla consistenza collettiva propria della realizzazione storica nella quale si concreta la civiltà, sia dall’essenziale socialità dell’uomo, dall’essere esso indissolubile da una considerazione intersubiettiva e pluralistica. Partendo dunque dal centro vitale interiore che fa dell’uomo un uomo e della storia nella quale esso si esprime una storia umanamente vera e cioè una civiltà, non s’incontra soltanto un ordinarsi ed illuminarsi della vita intorno all’uomo essenziale (libertà, moralità, religiosità), ma pure un ordinarsi degli uomini tra loro secondo un principio di verità comune, una elevazione del tono della vita in ragione della estensione e compiutezza dell’esperienza umana che si svolge nel divenire storico. Il valore della civiltà si desume in modo notevole dalla giustizia che essa riesce a promuovere e a realizzare. Una giustizia che abbia un significato in certo senso formale con partecipazione di tutti al bene supremo della libertà quale attributo della dignità dell’uomo ed uno sostanziale, come partecipazione libera e giusta ai beni (economia, cultura, religione) che sono patrimonio dell’umanità.</p><p class="paragraph" data-counter="12" id="p-12">Il tracciare questa linea di giustizia e farla rispettare è responsabilità specifica dell’ordinamento politico giuridico della comunità, come accennerò tra poco; ma intanto la giustizia va considerata come un’altra espressione di quella pienezza di vita che appunto fa della storia una civiltà. È una caratterizzazione essenziale quanto l’idea centrale dell’uomo ordinato nelle realtà ed in fondo un altro aspetto di essa. Ordine cioè in una estensione compiuta ed in una profondità assoluta. </p><p class="paragraph" data-counter="13" id="p-13">Possiamo ben dire dunque che civiltà è umana libertà in tutta la profondità ed estensione del termine. La storia umana è storia civile in quanto continua tensione nella ricerca e nella realizzazione della libertà; della libertà come sublimazione e perfezione dell’uomo e come presenza e operazione di lui nell’armonia sociale, modo di essere indipendente e responsabile dell’uomo tra gli uomini, coesistenza di tutta la libertà.</p><p class="paragraph" data-counter="14" id="p-14">Sia pur nel quadro sociale, che è inseparabile dal senso stesso della storia umana, si ha riguardo in modo preminente alla iniziativa responsabile dell’uomo, autore e destinatario delle ricchezze della vita e perciò la civiltà è considerata opera umana, creazione della persona nella sua autonomia. E tuttavia è interessante notare come a quest’iniziativa dell’uomo s’aggiunga anche uno specifico e ben caratterizzato intervento sociale, quello cioè dell’azione politica. E la comunità intera che, definendo le mete unitarie del divenire storico e variamente condizionando in vista di questo fine essenziale ogni attività individuale, ha indubbiamente una decisiva influenza sullo sviluppo della civiltà.</p><p class="paragraph" data-counter="15" id="p-15">È intuitivo che come civiltà è storia di uomini associati secondo verità e come il modo di essere sociale è da essa indissolubile, così alla società unitariamente considerata, alla società che opera per risolvere i suoi problemi di convivenza e quindi anche quello della dimensione sociale della civiltà spetta un compito importante nello sforzo comune per realizzare nella storia l’ideale umano. Una competenza questa però che non deve diventare assorbente. Nel suo indubbio valore condizionale degli sviluppi della civiltà e nella sua stessa positiva efficacia in un largo settore in ordine ad essi, l’iniziativa sociale, l’opera della collettività diretta a dare pieno valore alla vita restano con un significato collaterale. In senso stretto autore del progresso civile è l’uomo e, se si vuole, gli uomini associati nelle libere e feconde forme di incontro che non hanno propriamente natura politica. Certamente la politica contribuisce alla civiltà come assicurazione della libertà e riscatto dall’ineguaglianza e dall’ingiustizia. Ma essenziale resta lo sforzo dell’uomo per innalzare se stesso ed ordinare, in un’armonia totale, gli uomini e le cose. Al di là delle rigide forme e delle esigenze costrittive della forza giuridica posta a servizio dell’ordine sociale fiorisce nella sua pienezza l’umanità e quindi la civiltà. Al di là della costrizione alla giustizia ed alla libertà, che è propria dell’esperienza giuridica, c’è lo spontaneo svolgersi di giustizia e libertà, quell’adesione alla verità che fa la storia degna dell’uomo.</p><p class="paragraph" data-counter="16" id="p-16">Si è già avvertito che la relatività storica caratterizza ogni manifestazione di civiltà e che essa in conseguenza risulta sempre in qualche modo inadeguata di fronte ai valori che dovrebbe incarnare: ogni esperienza storica dev’essere quindi considerata, avendo riguardo alla immanente ragione di perfezione che la anima e la sollecita verso ulteriori svolgimenti. Il fatto che non esista in realtà nella storia la vera civiltà, quella compiutamente umana, non deve condurre ad uno scetticismo, il quale o rifiuti di considerare differenziate e moralmente valutabili le diverse forme storiche o respinga in blocco ogni processo storico per la costante sua deficienza di fronte all’ideale di umanità.</p><p class="paragraph" data-counter="17" id="p-17">Tutta la storia umana è invece a buon diritto oggetto di valutazione morale in rapporto al modo come essa si presenta di fronte ai valori e all’intrinseco moto che essa ha, più o meno vivo, verso di essi come realtà che, se non è ancora, può essere più o meno compiutamente domani. La perfetta civiltà e la nessuna civiltà, cioè la totale verità della storia e la compiuta mancanza di verità sono ugualmente impensabili di fronte alla realtà della storia che si fa come verità. Non è ammissibile l’orgogliosa presunzione di avere realizzato una società perfetta; non è ammissibile in una posizione realistica, cioè storicamente sensibile e spiritualmente attiva, il rifiuto di considerare nel loro positivo valore altre esperienze.</p><p class="paragraph" data-counter="18" id="p-18">Essendo la civiltà un processo in fieri, una realtà aperta, essa nega decisamente ogni cristallizzazione, ogni pretesa di esclusivo possesso del valore, ogni rifiuto di altro efficace insegnamento nel cammino inesauribile dell’attuazione dell’ideale. Un’autentica civiltà in cammino utilizza infatti ogni forma di vita nella quale comunque, e benché incompiutamente e poveramente, si trovi il sigillo dell’opera dell’uomo e così come tesorizza il passato, senza lasciarsi immobilizzare da esso, così pure riprende in sé ed avviva in una più vasta prospettiva altre particolari manifestazioni di vita nelle quali in qualche modo quel valore si manifesti. Una civiltà non è perciò mai rigida e chiusa, ma sempre si pone come un punto di vista non esclusivo e non preclusivo di fronte alla complessa esperienza dell’uomo che faticosamente in forme varie va ordinando e valorizzando il suo mondo.</p><p class="paragraph" data-counter="19" id="p-19">Sempre ed in particolare in un tempo, come questo, di acuta tensione nella ricerca e nella difesa di un modo di vita che sia accettabile dall’uomo, la civiltà si presenta come un problema angoscioso ed urgente da risolvere. Essa non è un dato semplicemente interessante, ma un grande interrogativo che richiede quotidianamente una risposta. La risposta dev’essere sempre ripetuta e non è in ogni caso la stessa. La nostra è un’epoca di drammatici contrasti e perciò anche, a mio parere, di sintesi necessarie. Tanto gravi appaiono questi conflitti, in quanto per essi i punti di contatto e di integrazione sono coperti e talvolta annullati dalle radicali divergenze che altrimenti si riscontrano. Malgrado ciò io credo che la civiltà sia in cammino e si serva per la sua realizzazione faticosa, difficile e sempre incompiuta delle sue più vere manifestazioni e di quelle contraddittorie, sconcertanti ed apparentemente negative. Sia le sfasature sia le antitesi devono essere utilizzate dall’uomo di cultura che è veramente il garante della civiltà. Risolveremo il problema del nostro tempo tenendo fede alla verità e avendo insieme pazienza, umiltà, lungimiranza, larga visione delle cose. Non c’è veramente una sede della civiltà; tale è il mondo che si fa ogni giorno più vero e con una più piena vita per l’opera di tutti gli uomini collaboranti.</p></body></html>