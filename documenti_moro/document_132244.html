<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.244" name="dcterms.relation"/><meta content="10.48678/unibo/aldomoro1.3.2.244" name="dcterms.identifier"/><meta content="Moro, Aldo, [Intervento a Lucca alla mostra internazionale delle «Città murate»], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.244." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Intervento aLuccaalla mostra internazionale delle «Città murate»</title>
<div id="mentionMeta"><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/lucca" typeof="dcterms:Location"/><meta about="https://w3id.org/moro/enoam/data/lucca" content="Lucca" property="rdfs:label"/><meta about="https://w3id.org/moro/enoam/data/lucca" property="owl:sameAs" resource="http://www.wikidata.org/entity/Q13373"/><meta about="https://w3id.org/moro/enoam/data/organizzazione-delle-nazioni-unite" typeof="foaf:Organization"/><meta about="https://w3id.org/moro/enoam/data/organizzazione-delle-nazioni-unite" content="ONU" property="rdfs:label"/><meta about="https://w3id.org/moro/enoam/data/organizzazione-delle-nazioni-unite" property="owl:sameAs" resource="http://www.wikidata.org/entity/Q1065"/><meta about="https://w3id.org/moro/enoam/data/nato" typeof="foaf:Organization"/><meta about="https://w3id.org/moro/enoam/data/nato" content="Alleanza atlantica" property="rdfs:label"/><meta about="https://w3id.org/moro/enoam/data/nato" property="owl:sameAs" resource="http://www.wikidata.org/entity/Q7184"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Intervento a Lucca alla mostra internazionale delle «Città murate»</h1><p class="paragraph" data-counter="1" id="p-1">Il presidente del Consiglio onorevole Moro è intervenuto stasera all’inaugurazione della mostra delle «Città murate» alla quale hanno aderito oltre cento città d’<span about="https://w3id.org/moro/enoam/data/132244/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, di altri Paesi europei e di altri continenti. </p><p class="paragraph" data-counter="2" id="p-2">Al termine della visita alla mostra l’on. Moro si è recato nella sede dell’Amministrazione provinciale dove ha ricevuto il saluto del presidente della Provincia, presenti i sindaci della provincia, consiglieri comunali e provinciali e i rappresentanti delle categorie economiche e provinciali. Ha preso quindi la parola l’on. Moro.</p><p class="paragraph" data-counter="3" id="p-3">Il presidente del Consiglio, reso omaggio alla città e alla provincia di <span about="https://w3id.org/moro/enoam/data/132244/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/lucca" typeof="deo:Reference">Lucca</span>, ha  rivolto il suo saluto agli amministratori esaltandone la finzione nella vita democratica. L’on. Moro ha detto di avere raccolto le indicazioni e richieste che gli sono state manifestate in relazione allo sviluppo della provincia ed ha ribadito che il progresso generale del Paese non può realizzarsi se non nel maggiore rispetto possibile degli assetti territoriali legati alla tradizione civile italiana. La validità della politica di programmazione comporta una razionale utilizzazione di tutte le risorse ed energie nazionali al fine di superare gli squilibri del Paese e di realizzare obiettivi non solo di sviluppo economico, ma di progresso e di civiltà Ecco indicati gli obiettivi di elevazione morale e civile, di libertà, di giustizia, di progresso che la nazione si propone e che il Governo si sforza, per parte sua, di realizzare con la sua opera di ordinamento della vita sociale, di impulso, di intervento, di razionale valorizzazione di tutte le risorse e le energie del Paese. Noi siamo chiamati ad interpretare le esigenze e le attese della collettività nazionale e ad assicurare ad essa le condizioni e, ove occorra, gli strumenti necessari per soddisfarle, il che avviene, del resto, in larga misura, per la spontanea forza creativa della società italiana. E la nostra attività è tutta quanta resa possibile ed efficace dalla comprensione e dal concorso popolare, i quali permettono di vedere il potere non come forza prepotente e capricciosa, ma come l'espressione più severa e più consapevole del moto di sviluppo, della direzione che prende, della sua ineluttabilità storica, delle condizioni e discipline alle quali esso è rigorosamente legato. Siamo dunque obbligati a guardare più lontano, a vincere la tentazione di fermarsi all'immediato, a temperare l'impulso delle passioni e dei sentimenti per provvedere seriamente alla tutela degli interessi fondamentali del Paese. Non pretendiamo di saperne più degli altri, ma dobbiamo capire prima degli altri come vanno le cose e quali sono i loro nessi, evitando l'imprevidenza e l'imprudenza.</p><p class="paragraph" data-counter="4" id="p-4">Naturalmente questa responsabilità non potrebbe essere alla lunga assolta, ed anzi la posizione di guida politica si rivelerebbe ingiustificata, se non fosse possibile stabilire, pur seguendo talvolta ritmi diversi, una coincidenza, una solidarietà di fondo tra popolo e potere, tra opinione pubblica e direttiva politica. E ciò avviene quando si tratta, come ogni giorno, di vincere l'ingiustizia e di realizzare, in modo sempre più compiuto, la giustizia nella vita sociale. Vi sono aspirazioni complesse, confuse, veementi. Ma quel che in esse più si avvicina alla giustizia e può essere in modo più utile e costruttivo realizzato è quel tanto che viene indicato dallo Stato in un ordine complessivo, in una visione d'insieme che sembra forzare la realtà e invece la interpreta nelle sue possibilità ed esigenze in modo armonico e giusto e perciò la arricchisce e risalta. Se dunque vi indichiamo un traguardo ed insieme i sacrifici e le attese che il raggiungerlo comporta, pensiamo di poter avere la vostra fiducia, sia che si tratti di valutare raggiungibile la meta, sia che si tratti di accettare le rinunce che essa richiede, e cioè la subordinazione di interessi particolari e immediati a quelli generali e permanenti, i quali si identificano con il maggior vantaggio per tutti e soprattutto con maggior giustizia per tutti. </p><p class="paragraph" data-counter="5" id="p-5">La qualche volta lenta risposta alle tante sollecitazioni che emergono dal Paese, nell'ambito territoriale od in quello sociale, è legata strettamente alla necessità di una visione d'insieme, al gradualismo ed al sacrificio richiesti dal bene vero e stabile di tutto il popolo italiano. Lo stacco che c'è tra rivendicazioni ed effettivo progresso è legato al nostro dovere di essere seri nell'assicurare le condizioni e lo svolgimento. La conciliazione tra Governo democratico e popolo è dunque ancorata ad un tempo alla sensibilità del Governo ed alla saggezza del popolo, la quale consenta al Governo di fare il suo dovere, il quale è insieme il dovere del popolo stesso ed il suo beninteso interesse. Su questa base di comune consapevolezza è possibile ed è richiesta una concordia nazionale. Essa non è uniformità, ma come un ritrovarsi, al fondo delle cose ed al di là delle divergenze di opinione, in un comune destino che tutti sollecita ad una solidarietà feconda. E tanto maggiore è questo dovere di concordia in coloro che si sono assunti il compito di guidare insieme il Paese e lo hanno fatto, non ignorando e non rinunciando alle loro differenze, ma sapendo di poterle e doverle comporre in un insieme e, una volta composto questo insieme, di doverlo tenere fermo, per dare alla propria guida politica quella fermezza e credibilità, le quali sono soprattutto un dovere. Un dovere il cui adempimento dà il diritto di governare e consente di governare efficacemente. Comprendo bene che vi sono momenti di difficile assestamento, momenti problematici nei quali la verità viene ricercata e l'unità con qualche sforzo stabilita. Ma questa ricerca non può che essere brevissima perché è soprattutto essenziale comprendere, farsi comprendere ed andare avanti.</p><p class="paragraph" data-counter="6" id="p-6">Questo sforzo di concordia, vorrei dire di raccoglimento, è tanto più necessario in questi giorni, mentre i nostri complessi problemi interni si intrecciano con ancor più complessi problemi della vita internazionale, i quali toccano i nostri sentimenti di giustizia, di umanità, di diritto degli uomini e dei popoli, la nostra economia, il nostro modo di essere in una comunità internazionale, nella quale non sono più concepibili posizioni di isolamento, ma nella quale tutti siamo chiamati a sentire il peso della discordia ed a dare il nostro contributo alla intesa ed alla pace. Una crisi acuta, della quale è ancora difficile valutare la portata e che propone a tutti gravi problemi, sembra esprimere in modo più netto la tensione, la precarietà e la complessità dei rapporti internazionali. Temi come questi non possono essere affrontati che con estrema prudenza, moderazione e spirito costruttivo, senza peraltro mai perdere di vista le ragioni ideali che illuminano la nostra concezione democratica, valida cosi all'interno come nel mondo internazionale. </p><p class="paragraph" data-counter="7" id="p-7">L'<span about="https://w3id.org/moro/enoam/data/132244/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> affronterà anche questo momento, con un fervido auspicio ed un fermo impegno di pace, sulla base delle sue tradizionali impostazioni di politica estera e cioè: fedeltà all'<span about="https://w3id.org/moro/enoam/data/132244/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/nato" typeof="deo:Reference">Alleanza atlantica</span> ed alla solidarietà occidentale ed appoggio all'<span about="https://w3id.org/moro/enoam/data/132244/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/organizzazione-delle-nazioni-unite" typeof="deo:Reference">ONU</span> nella sua, malgrado tutto, insostituibile funzione di mediazione e di pace. Unendo al responsabile realismo proprio del governo quell'idealismo che vuoI dire, per il popolo italiano e per noi, rifiuto dell'ingiustizia e della sopraffazione, potremo fronteggiare i difficili dibattiti e gli inevitabili momenti di tensione con la speranza che la rettilinea ed equilibrata azione dell'<span about="https://w3id.org/moro/enoam/data/132244/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> possa concorrere, in una generale assunzione di responsabilità, specie da parte delle grandi potenze, alla pacificazione ed allo sviluppo di una zona tormentata e nevralgica del mondo e, anche per questa via, alla normalizzazione dell'intero sistema dei rapporti internazionali. </p></body></html>