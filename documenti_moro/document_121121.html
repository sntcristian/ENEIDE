<!DOCTYPE html>
<html><head><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.121" name="dcterms.relation"/><meta content="10.48678/unibo/aldomoro1.2.1.121" name="dcterms.identifier"/><meta content="Moro, Aldo, Osservatorio 3 (marzo 1947), in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.121." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Osservatorio 3 (marzo 1947)</title>


</head><body><h1>Osservatorio 3 (marzo 1947)</h1><p class="paragraph" data-counter="1" id="p-1">Si lamenta da molte parti l’assenza dei giovani dalla vita sociale e politica, la loro indifferenza, la mancanza di ideali, il precoce scetticismo. Ed è un lamento giustificato, perché questa assenza significa l’esaurirsi dello spirito giovanile e della volontà di avvenire nella nostra società.</p><p class="paragraph" data-counter="2" id="p-2">Noi non sapremmo ora dire, se questa desolante denuncia sia completamente giustificata, se cioè quel vigore di fede e quell’amore alla vita che si riscontrano ancora in alcuni giovani eletti bastino a compensare il grigiore, l’incoscienza, la volubilità, la leggerezza della massa. Ma è certo che c’è una impressionante moltitudine lontana da ogni ideale, da ogni umana passione, da ogni speranza. Ed è responsabilità nostra per non aver saputo creare un ambiente accogliente ove la speranza apparisse possibile e fosse dato credere negli ideali umani, per non aver saputo accompagnare con onorevole fermezza nel primo incontro con la vita.</p><p class="paragraph" data-counter="3" id="p-3">A questa responsabilità che ci incombe dovremmo essere sensibili almeno per l’avvenire, mentre si prepara una rinascita che risulterebbe vana, se non rappresentasse un rinnovato contributo della giovinezza alla vita del mondo, un ritorno della giovinezza con tutte le sue possibilità ed i suoi diritti. La vita del mondo, se non vuole intristire, se non vuole condannarsi, non può fare a meno dello spirito di giovinezza, che è entusiasmo, dedizione, fede. Questa ricchezza di ideali che si esprime in uno slancio impetuoso di energie è frutto però della nostra cultura, della nostra consapevolezza, le quali, se sapranno tutelare le ragioni della vita, sapranno pure determinare uno slancio giovanile di vita. La nostra fredda faticosa meditazione, l’opera assidua della nostra intelligenza, se saranno sensibili alla vita e all’amore, potranno ridare ai giovani, e perciò a tutti gli uomini, l’amore della vita.</p></body></html>