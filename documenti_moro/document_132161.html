<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.161" name="dcterms.relation"/><meta content="10.48678/unibo/aldomoro1.3.2.161" name="dcterms.identifier"/><meta content="Moro, Aldo, [Resoconto del discorso tenuto a Forlì in occasione della campagna elettorale], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.161." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Resoconto del discorso tenuto a Forlì in occasione della campagna elettorale</title>
<div id="mentionMeta"><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Resoconto del discorso tenuto a Forlì in occasione della campagna elettorale </h1><p class="paragraph" data-counter="1" id="p-1">Desidero ricordare le ragioni che hanno determinato, attraverso una faticosa evoluzione psicologica e politica, l'attuale schieramento di Governo. Pur tenendo conto della distribuzione ineguale delle forze politiche nel territorio nazionale, è naturale e doveroso lo sforzo tendente a trasferire questa alleanza in sede amministrativa, dovunque ciò sia possibile. Una tale esigenza vale soprattutto in questo momento, quando la coalizione tende a mettere profonde radici ed a consolidarsi, pur tra innegabili difficoltà e resistenze, per potere dare tutti i suoi frutti. Questa esigenza sollecita la buona volontà dei partiti ed insieme la saggezza del corpo elettorale, il quale sappia opportunamente concentrare i suoi suffragi, nell'atto in cui può scegliere secondo le sue preferenze in un articolato schieramento politico destinato a costituire una maggioranza coerente nel complesso del Paese. </p><p class="paragraph" data-counter="2" id="p-2">Le ragioni che hanno modificato le strutture politiche degli anni «cinquanta» sono legate ad un sempre più netto affermarsi di forze capaci di garantire innanzitutto e soprattutto la libertà ed insieme all'emergere di nuove esigenze della società italiana in evoluzione, alle quali devono corrispondere sensibilità, comprensione e guida adeguate. In una parola queste esigenze si riassumono in una forte affermazione della dignità e dei diritti di tutti gli uomini, la quale si riflette nella stessa comunità internazionale, dove è in corso una profonda modificazione nell'assetto dei popoli e nelle loro relazioni. Evoluzione che noi possiamo contribuire a rendere pacifica e sicura. Si tratta dunque di rendere giustizia all'uomo nella libertà. E questo è un compito immenso che è ben giusto sia fatto proprio da forze diverse, ciascuna con la propria ispirazione, ma concordi nel volere ogni cittadino protagonista della vita sociale e politica e partecipe dei benefici che attribuisce e della responsabilità che comporta la comunità nazionale. È una conquista il cui valore è indiscutibile ed invano contrastato da forze retrive, intente a puntellare, magari con la forza, superate strutture nei rapporti umani. È una conquista che va fatta con la maggiore rapidità e con la più intensa passione che possano essere impegnate, perché siano evitate la superficialità, la confusione e la irresponsabilità che allontanano il traguardo invece di avvicinarlo. Non possono concorrervi adeguatamente forze politiche pigre e scarsamente sensibili alle attese popolari ed alla pressione delle cose. Deve essere infine una conquista vera, una rivendicazione effettiva e definitiva, non strumentale e provvisoriadei diritti della persona umana, la quale dev'essere liberata, ma non per essere poi reintrodotta nella massa come elemento componente un opaco ordine sociale. Non possono ottenere fiducia forze, come quella comunista, che utilizzano, più che servire l'ansia dì libertà e di giustizia del popolo italiano, ne sollecitano confusamente, senza educare, disciplinare, le aspirazioni, conducendole ad un punto nel quale le soluzioni di libertà insinceramente proposte, le promesse avventate ed inattuabili, la carica eversiva messa in opera nell'azione di opposizione la risolvono nella costante pratica illiberale e disumana che è propria, senza eccezione, ed a dispetto di timidi ed inefficaci fermenti di evoluzione, dei regimi comunisti che noi conosciamo. Da questa realtà, purtroppo indiscutibile, parte la polemica demagogica dei comunisti contro di noi, che possiamo a buon diritto rispondere con una sfida in termini di effettiva e globale libertà e di crescente dignità assicurate nel nostro ordinamento sociale e politico. In questa sfida i comunisti giocano con le parole mentre a noi tocca la responsabilità di confermare davvero faticosamente una difficile realtà agli ideali di libertà e di giustizia nei quali crediamo. </p><p class="paragraph" data-counter="3" id="p-3">Ebbene, noi abbiamo descritto, aderendo alla realtà, ripudiando le fantasie avveniristiche proprie dell'opposizione, un modo ordinato di sviluppo il cui significato è una mobilitazione di tutte le energie pubbliche e private e uno sforzo serio per raggiungere non già la perfezione, ma un sostanziale progresso nella ricchezza della nazione e nella partecipazione ad essa di tutti i cittadini. Ne attendiamo una sollecita ed approfondita discussione. Vorremmo conoscere le alternative che si propongono al piano di sviluppo e siamo curiosi di saggiare la validità e realizzabilità. Noi vogliamo dunque presidiare con serietà, con impegno, con operante solidarietà, con schietta fede democratica, con profonda sensibilità e sollecitudine il processo di elevazione in corso nella società italiana. Lo facciamo con sincerità e realismo; nessuno può temere sorprese; nessuno può dubitare che si cammini davvero, con il passo che è possibile tenere, verso la meta che ci siamo proposta e che sintetizza il nostro programma di Governo nel suo significato politico ed umano. Desidero assicurare che andremo fermamente avanti per questa strada, affrontando ogni giorno la difficoltà che quel giorno ci propone, senza mai lasciare la presa e sospingendo ad una solidarietà e ad una operosità, le quali siano pari alla profonda convinzione dalla quale siamo stati mossi e che nessuno ha rinnegato né, credo, vorrebbe rinnegare. Il compito sarà, in qualche misura, più agevole, in quanto ci si concentrerà senza distrazioni sul programma di Governo. Esso ha avuto un'approfondita elaborazione a livello ministeriale, il che non esclude un attento riesame dinanzi alle due Camere, ma sollecita ad una concentrazione di lavoro sulla base della fiducia che ci è stata concessa, in modo che in larga misura, come il Paese attende, sia concretato il disegno con il quale ci siamo presentati al Parlamento. Più che un palleggio di responsabilità giova uno sforzo concorde che io ritengo possibile e che mi auguro ci sia e venga dimostrato nei serrati dibattiti che ci attendono. Il muoversi insieme sarà la prova inconfutabile della nostra vitalità. Sarà molto più importante e concludente che non l'interrogarci sempre sulle nostre intenzioni. lo ho fiducia che ciò possa avvenire e ne assumo, per quanto mi riguarda, la responsabilità. Ho fiducia perché credo nel valore di convincimento e di propositi comuni lungamente meditati, perché credo la coalizione rispondente alle necessità dell'ora; perché constato che essa non ha alternative, delle quali, se vi fossero, sarebbero ancora da provare la maggiore omogeneità, operatività e stabilità; perché siamo, io credo, ad un punto cruciale, nel quale basta avere ancora un po' di pazienza e fermezza per vincere. Non vogliamo vincere questa prova per noi, ma per il Paese, che ha trovato un equilibrio difficile, ma apprezzabile e che tanto più sarà apprezzato, quando si sarà, mano a mano, consolidato. L'avere contribuito la <span about="https://w3id.org/moro/enoam/data/132161/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> in modo determinante a creare questo equilibrio, nuova garanzia di libertà in un nuovo momento politico, è un altro merito storico che raccomanda il mio partito all'attenzione della rinnovata fiducia del corpo elettorale. </p></body></html>