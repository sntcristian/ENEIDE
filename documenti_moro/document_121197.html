<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.197" name="dcterms.relation"/><meta content="10.48678/unibo/aldomoro1.2.1.197" name="dcterms.identifier"/><meta content="Moro, Aldo, Al di là dello Stato, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.197." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Al di là dello Stato</title>
<div id="mentionMeta"><meta about="https://w3id.org/moro/enoam/data/aja" typeof="dcterms:Location"/><meta about="https://w3id.org/moro/enoam/data/aja" content="Aja" property="rdfs:label"/><meta about="https://w3id.org/moro/enoam/data/chiesa" typeof="foaf:Organization"/><meta about="https://w3id.org/moro/enoam/data/chiesa" content="Chiesa" property="rdfs:label"/><meta about="https://w3id.org/moro/enoam/data/chiesa" content="http://www.wikidata.org/entity/Q34651" property="owl:sameAs" resource="http://www.wikidata.org/entity/Q34651"/></div>

<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>Al di là dello Stato</h1><p class="paragraph" data-counter="1" id="p-1">Si sono andati moltiplicando in questi ultimi tempi – e se n’è avuta ancora una manifestazione nella recente conferenza internazionale dell’<span about="https://w3id.org/moro/enoam/data/121197/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/aja" typeof="deo:Reference">Aja</span><sup><a href="#curatornote-1" id="curatornote-ref-1">[1]</a></sup> – i tentativi di organizzazioni supernazionali più o meno vaste rivolte a stabilire opportune integrazioni economiche e solidarietà politiche ed a circoscrivere o addirittura eliminare il ricorso alla forza nei rapporti tra i popoli. È qualche cosa di più della reazione sentimentale alla guerra che si produce naturalmente ogni qual volta gli uomini ne abbiano vissuto la terribile vicenda. È un tentativo di fare un passo innanzi, di dare concretezza storica al ripudio istintivo della violenza, di assicurare una pace stabile attraverso istituzioni durevoli e capaci di impedire il conflitto. Pensiamo che i cristiani, pur senza cedere alla tentazione di un ingenuo e indiscriminato entusiasmo, pur senza sottovalutare il peso di sottintesi politici che possono di volta in volta rendere meno accettabili le proposte soluzioni, debbono guardare con attenzione e rispetto a questi faticosi svolgimenti di una più comprensiva solidarietà umana. La spinta universale dell’idea cristiana è in fondo il fermento animatore e la sorgente profonda di siffatte iniziative, mentre il largo respiro di una <span about="https://w3id.org/moro/enoam/data/121197/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/chiesa" typeof="deo:Reference">Chiesa</span> autenticamente cattolica è come lo schema ideale sul quale esse si vanno storicamente modellando. Pensiamo che i cristiani debbono apprezzare non soltanto lo spirito di unità che anima questi incontri sociali, ma questi stessi nella loro consistenza politica, la quale, se per la sua fatale unilateralità e incompiutezza un poco ne indebolisce lo slancio, per un altro verso dà ad essi il valore inestimabile delle cose, se non realizzate, almeno in via di realizzazione. E non è detto veramente che i cristiani, per la fiducia che hanno nelle forze dello spirito e nella loro lenta penetrazione nel mondo, debbono limitarsi ad una indistinta anche se profonda aspirazione e non debbono correre il nobile rischio della storica realizzazione della unità della famiglia umana.</p><p class="paragraph" data-counter="2" id="p-2">Confessiamo però che non è senza preoccupazione che nelle auspicate formazioni internazionali si vede progressivamente sparire lo Stato con i suoi attributi propri, con le sue possibilità e responsabilità nella realizzazione di una unità sociale veramente comprensiva ed apportatrice di pace. Se sono grandi gli abusi del principio nazionalistico, se è pericolosa la tentazione del particolare alla quale lo Stato soggiace così spesso per la sua stessa natura, è pur vero che lo Stato è un gradino nell’ascesa dell’uomo alle forme supreme di solidarietà umana e che non è senza rischio perdere questo che, bene usato, è un formidabile strumento di elevazione morale e sociale. Non è che si neghi naturalmente la opportunità ed anzi la necessità, come si è detto, soprattutto in questo momento storico ed in una fase di radicale assestamento dei rapporti, di forme più organiche di solidarietà e di mezzi più efficaci per salvare la pace. Ma si vorrebbe che neppure per questo scopo così alto si dimenticasse la verità e perciò la funzione che, secondo verità, lo Stato assolve nella vita umana. Si vorrebbe soprattutto che non si dimenticasse la profonda crisi di libertà che travaglia dovunque le strutture sociali e che in siffatti organismi si presenterebbe certamente aggravata. La spinta autoritaria che inevitabilmente caratterizza questi tentativi, proprio per colmare una evidente lacuna dei rapporti tra Stati, porta in sé implicita una crisi di libertà, se lo Stato non venga rispettato e non si abbia fiducia nella sua possibilità di servire, sia pure sorretto e guidato, la grande causa della unità della famiglia umana.</p><p class="paragraph" data-counter="3" id="p-3">Se questa fiducia sussista, pur in queste più vaste ed armoniche unità, possono essere utilizzate le risorse proprie dello Stato, tanto che sia il patriottismo un legame di vicinanza umana che non solo consente, ma anche sollecita un più vasto rapporto per una realizzazione più compiuta dei valori della società.</p><ol id="curatorNotes"><li about="https://w3id.org/moro/enoam/data/121197/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Il riferimento è al cosiddetto Congresso d’Europa, tenutosi dal 7 all’11 maggio 1948 e promosso dal Comitato di coordinamento internazionale dei movimenti per l’unificazione europea.  <a href="#curatornote-ref-1">↑</a></li></ol></body></html>