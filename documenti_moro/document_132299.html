<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.299" name="dcterms.relation"/><meta content="10.48678/unibo/aldomoro1.3.2.299" name="dcterms.identifier"/><meta content="Moro, Aldo, [Discorso tenuto a Foggia in occasione dell’apertura della XIX edizione della Fiera dell’agricoltura], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.299." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Discorso tenuto aFoggiain occasione dell'apertura della XIX edizione della Fiera dell’agricoltura</title>
<div id="mentionMeta"><meta about="https://w3id.org/moro/enoam/data/foggia" typeof="dcterms:Location"/><meta about="https://w3id.org/moro/enoam/data/foggia" content="Foggia" property="rdfs:label"/><meta about="https://w3id.org/moro/enoam/data/foggia" property="owl:sameAs" resource="http://www.wikidata.org/entity/Q13464"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/comunita-economica-europea" typeof="foaf:Organization"/><meta about="https://w3id.org/moro/enoam/data/comunita-economica-europea" content="Comunità Economica Europea" property="rdfs:label"/><meta about="https://w3id.org/moro/enoam/data/comunita-economica-europea" property="owl:sameAs" resource="http://www.wikidata.org/entity/Q52847"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Discorso tenuto a Foggia in occasione dell'apertura della XIX edizione della Fiera dell’agricoltura </h1><p class="paragraph" data-counter="1" id="p-1">Questa diciannovesima edizione della Fiera di <span about="https://w3id.org/moro/enoam/data/132299/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/foggia" typeof="deo:Reference">Foggia</span>, che oggi si inaugura, costituisce, sulla scia di una tradizione ormai lunga nel tempo, occasione e luogo d’incontro per gli operatori soprattutto dell’<span about="https://w3id.org/moro/enoam/data/132299/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> meridionale. È perciò naturale che noi ne sottolineiamo l’importanza e raccogliamo gli stimoli che da essa derivano ad un ripensamento dei problemi dello sviluppo dell’economia e della società delle regioni meridionali. </p><p class="paragraph" data-counter="2" id="p-2">Il problema del Mezzogiorno, in quanto esigenza di maggiore giustizia per la società italiana e condizione per un intenso progredire di tutto il Paese, rappresenta il momento centrale della politica di sviluppo che abbiamo voluto ed attuato in questo dopoguerra. Esso ha sempre costituito un preciso impegno per l'azione dello Stato; impegno suscitatore delle iniziative degli imprenditori economici di tutto il Paese e che ha trovato rispondenza nella laboriosità, nella capacità, nelle energie delle popolazioni meridionali. I risultati di quest'azione sono ora dinanzi a noi e significano la modificazione delle strutture produttive del Mezzogiorno ed il progresso delle nostre popolazioni. Nessuno può, infatti, disconoscere che, in questo dopoguerra, l'impegno politico della rinata democrazia italiana abbia permesso all'<span about="https://w3id.org/moro/enoam/data/132299/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> meridionale di percorrere molta più strada di quanta ne avesse compiuta nell'intero secolo precedente. Il che vuol dire che non condizioni naturali, e in quanto tali ineliminabili, fossero all’origine dell’arretratezza meridionale nel nostro paese, quanto piuttosto l'accumularsi dei risultati di secoli di trascuratezza e talora di abbandono. </p><p class="paragraph" data-counter="3" id="p-3">Abbiamo dimostrato come, con una politica impegnata e responsabile, sia possibile appunto colmare secolari lacune e giungere a risultati importanti dei quali beneficia non soltanto il meridione, ma tutto il nostro sistema economico. Ora mentre abbiamo presente i considerevoli risultati ottenuti in questi ultimi venti anni, ci è ben chiaro il cammino che il Mezzogiorno deve ancora percorrere per raggiungere una posizione di equilibrio rispetto alle altre zone del paese e rendere giustizia a tutti gl’italiani. Nel riconfermare l’impegno a continuare e anzi ad accentuare la nostra politica di sviluppo del meridione, dobbiamo far tesoro delle esperienze fin qui fatte e da esse trarre indicazioni per le scelte gli orientamenti che riguardano il futuro. Il proseguimento dell’azione meridionalistica dello Stato si deve, anzitutto, misurare con lo sviluppo e la diffusione delle attività industriali nel Mezzogiorno. La necessità di operare per un adeguamento delle dotazioni infrastrutturali e di alcune fondamentali industrie di base, necessarie allo svolgersi di attività manifatturiere, ha assorbito in passato in modo cospicuo mezzi e tempi. Ma ciò ha contribuito a creare obiettive condizioni favorevoli all’intensificarsi del processo di industrializzazione, che devono, ora, essere pienamente utilizzate. Solo così sarà possibile dare all’economica delle nostre regioni una capacità propulsiva quale spirale nelle potenzialità espansive dell’industriale e queste si basano sulle moderne acquisizioni della scienza e della tecnica e sull’accentuata propensione che una società evoluta manifesta per la domanda di beni industrialmente trasformati. Non è pensabile che lo sviluppo del nostro paese possa realizzarsi in forza di un continuo assorbimento di lavoratori meridionali da parte delle zone più progredite. </p><p class="paragraph" data-counter="4" id="p-4">La necessità di aumentare la possibilità di occupazione laddove è prevista la più rilevante aliquota della crescita demografica italiana, laddove, cioè, sono racchiuse le più cospicue riserve di lavoro, è un’esigenza a cui sono legati non solo i più delicati equilibri politici, ma anche valori umani. Ma lo sviluppo industriale, per quanto essenziale, non può esaurire in sé i problemi dell’economia meridionale. Esso non si sostituisce allo sviluppo delle altre attività presenti anzi deve offrire concrete opportunità di espansione per l’attività di tutti gli altri settori produttivi. In particolare non si possono cogliere tutte le possibilità che l’<span about="https://w3id.org/moro/enoam/data/132299/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> meridionale ha di progredire, se non si valuta l’apporto che ad essa potrà e dovrà avvenire dal settore agricolo. Già attualmente l’agricoltura costituisce una struttura portante dell’economia delle nostre regioni, al cui reddito globale contribuisce in misura quasi doppia rispetto a quanto rilevabile per l’intero sistema economico italiano. Se questa situazione, da un lato, deriva dall’insufficiente apporto al reddito dell’<span about="https://w3id.org/moro/enoam/data/132299/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> meridionale del settore industriale e dei servizi, dall’altro ci fornisce anche una precisa dimensione dell’importanza e la riprova del ruolo non sostituibile delle produzioni agricole. L’esperienza di oltre vent’anni di azione per lo sviluppo del Mezzogiorno ci ha fornito convincenti dimostrazioni sulle reali possibilità dell’agricoltura meridionale che già ha saputo conseguire risultati cospicui. È un processo che si è avviato e che dobbiamo portare avanti, affinché l'agricoltura abbia sempre la importante collocazione che le si addice nell'economia meridionale e nell'intera economia italiana. Anche in futuro pertanto la politica agricola costituirà un momento centrale del processo di sviluppo del paese. A tal fine dovranno essere risolti i problemi dell'adeguamento delle strutture produttive, del funzionamento efficiente del mercato dei prodotti agricoli, della progressiva integrazione delle produzioni agricole con le attività industriali. </p><p class="paragraph" data-counter="5" id="p-5">Anzitutto la necessità di un adeguamento delle strutture produttive. È un obiettivo fra i più importanti, a cui è legata la possibilità di raggiungere condizioni di maggiore efficienza nelle produzioni e di ottenere, di conseguenza, più elevati redditi e remunerazioni per coloro che lavorano nell'agricoltura. L’adeguamento delle strutture produttive comporta una politica articolata e capace di considerare le nostre aziende agricole alla luce degli stimoli e dei condizionamenti che ad esse derivano dall'inserimento in un mercato altamente competitivo e di dimensioni ormai sovrannazionali. Ricordiamo qui l’esigenza di affrontare gli aspetti fondiari risulta accentuata dalla manifesta necessità di un aumento delle dimensioni delle unità colturali, quale condizione per l'affermarsi di una moderna agricoltura imprenditiva, La nostra politica ha già affrontato questi problemi. Tuttavia occorre seguire il moto veloce dei tempi. In ispecie s'impone un preciso orientamento per la valorizzazione ed il rafforzamento del ruolo della proprietà coltivatrice, stimolata a strutturarsi in imprese efficienti per dimensione, attrezzature, dinamismo imprenditoriale. Le difficoltà, certamente rilevanti, che si frappongono alla modificazione dell'aspetto fondiario non possono essere ignorate. Siamo tuttavia convinti che il progredire del processo di espansione dell'economia italiana e la conseguente diminuzione della quota di popolazione addetta al settore agricolo, mentre rappresenterà un momento importante per il raggiungimento di un più razionale assetto nella ripartizione delle risorse umane tra i diversi settori produttivi, fornirà anche preziose opportunità per un'attività politica d'intervento orientata al miglioramento delle nostre strutture agricole. Una politica mirante ad una agricoltura efficiente richiede poi attenzione nella ricerca di quegli indirizzi colturali che più si dimostrino confacenti alle esigenze del mercato ed alla competizione che in esso si sviluppa. Non si può ignorare, a tal proposito, la necessità di un graduale, ma costante, diffondersi della specializzazione delle colture. L’impegno indirizzato all’adeguamento delle strutture fondiarie e alla diffusione di razionali indirizzi colturali rappresenta il presupposto ad una politica mirante alla piena valorizzazione dell’impresa agricola. L’agricoltura moderna è un settore produttivo ampiamente interessato alle più avanzate acquisizioni della tecnologia. È pertanto necessario che le imprese le quali operano siano poste in grado di arricchire costantemente il loro grado di meccanizzazione, puntando ad un continuo aumento delle produzioni e della produttività per addetto, unica strada che potrà permettere un reale equilibrio fra il livello dei redditi agricoli e quello degli altri settori. Questo sviluppo è legato alla creazione di un'imprenditorialità agricola moderna ed efficiente. Ma l'impresa agricola esprime compiutamente la sua funzione e la sua attività solo in un costante rapporto col mercato. È ormai superata un'agricoltura nella quale gli scarsi rapporti con un mercato limitato determinavano una produzione essenzialmente orientata all'autoconsumo; le relazioni fra azienda agricola e mercato si intessono sempre più strettamente per l'acquisizione dei fattori produttivi, per la vendita delle produzioni, per gli orientamenti necessari alle scelte colturali. </p><p class="paragraph" data-counter="6" id="p-6">L'importanza di un mercato efficiente è pertanto essenziale al futuro dell'agricoltura; ma è necessario, anche, che il suo funzionamento sia tale da non sopraffare il potere contrattuale del settore agricolo. In particolare per quanto riguarda la formazione dei prezzi: è chiaro che da essi sono condizionate direttamente le risultanze economiche di tutte le aziende agricole. Troppo rapide ed incontrastate oscillazioni nelle quotazioni dei prodotti agricoli hanno immediata, e grave, ripercussione sulla economia del settore primario e possono determinare crisi e sconvolgimenti i cui effetti possono andare oltre le risultanze del singolo esercizio. L'andamento dei prezzi, infatti, può determinare repentine modificazioni colturali che, anche in considerazione della lunghezza dei cicli produttivi di molti prodotti e di quelli dell'allevamento in particolare, possono ripercuotersi su periodi pluriennali ed impedire così il più razionale assetto dei processi produttivi ed un meditato orientamento nelle scelte colturali. È pertanto evidente come l'agricoltura debba rafforzare la sua posizione contrattuale e divenire un operatore efficiente sul mercato, in posizione cioè non subordinata nei confronti degli altri settori. Ciò in gran parte potrà derivare dal rafforzamento delle strutture produttive e anche da un parallelo diffondersi delle forme associative più moderne. Ma una posizione di giusto equilibrio del settore agricolo sul mercato richiede anche una particolare attenzione del potere pubblico al funzionamento degli istituti contrattuali riferentisi alle produzioni agricole e, soprattutto, all'andamento dei prezzi. È questo un impegno riscontrabile nella politica agricola di tutti i Paesi, anche se essi si caratterizzano con diverse forme e strumenti di intervento. </p><p class="paragraph" data-counter="7" id="p-7">L'<span about="https://w3id.org/moro/enoam/data/132299/v1/mention-7" class="mention place" id="mention-7" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> è pienamente inserita nella <span about="https://w3id.org/moro/enoam/data/132299/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/comunita-economica-europea" typeof="deo:Reference">Comunità Economica Europea</span>, dalla quale trae precisi vincoli per l'attuazione della sua politica agricola e la regolamentazione dei prezzi e dei mercati che rappresenta, infatti, un momento essenziale della politica comunitaria. La nostra visione dello sviluppo politico ed economico dell'Europa costituisce il vero fondamento dell'adesione italiana alla Comunità che riteniamo abbia rappresentato e rappresenti un'occasione stimolante ed una concreta opportunità per il continuo progredire della nostra economia. Siamo tuttavia consapevoli delle obiettive difficoltà che proprio la politica agricola comune deve superare e convinti che essa debba assumere maggiore duttilità al fine di adeguarsi all' evolvere della realtà, divenendo strumento efficace nel promuovere le modificazioni strutturali necessarie all'agricoltura dei sei Paesi secondo una linea di più accentuata razionalità nella utilizzazione delle risorse, condizione prima per l'incremento dell'efficienza produttiva e dei redditi agricoli. Questa finalità dovrà essere perseguita in un ragionevole contemperamento delle esigenze dell'agricoltura e degli agricoltori di tutti gli Stati membri. Per parte nostra abbiamo sempre seguito con grande attenzione i problemi della politica comunitaria e desidero riconfermare qui il nostro impegno ad una giusta difesa, anche nel futuro, dei giusti interessi degli agricoltori italiani. </p><p class="paragraph" data-counter="8" id="p-8">Da ultimo desidero menzionare la necessità di un'organica integrazione dell'attività agricola con l'industria. L'economia moderna mostra la tendenza ad un costante aumento della quota di prodotti agricoli che giungono al consumo passando attraverso fasi di trasformazione industriale il che rende possibile la migliore valorizzazione delle produzioni ed un più equilibrato formarsi delle loro quotazioni. L'importanza della trasformazione industriale nelle produzioni agricole, su cui anche questa diciannovesima Fiera di <span about="https://w3id.org/moro/enoam/data/132299/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/foggia" typeof="deo:Reference">Foggia</span> attira la nostra attenzione, comporta una politica articolata, indirizzata sia a sviluppare le attività industriali sia ad orientare le attività coltivatrici verso produzioni che considerino le esigenze proprie della trasformazione. Ne consegue per l'agricoltura la necessità di operare in stretto contatto con l'industria e di ricercare quelle tipizzazioni produttive che sono richieste da una moderna impostazione dei processi di trasformazione e di commercializzazione. Ma il problema dell'integrazione tra il settore agricolo ed il settore industriale può essere visto anche come l'opportunità dell'espansione dell'iniziativa imprenditoriale. Essa è aperta agli agricoltori più evoluti e capaci, ma soprattutto dà impulso alle forme associative che potranno in tal modo divenire elemento determinante nel rafforzamento della posizione dell'agricoltura sul mercato e nella conseguente difesa dei redditi degli agricoltori. Questa agricoltura nuova che siamo venuti delineando, più efficiente nelle sue produzioni, più forte e più garantita nei rapporti di mercato, più disponibile per un'integrazione con le attività di trasformazione delle produzioni, non potrà però divenire realtà se non con l'apporto costante e generoso di tutte le nostre popolazioni rurali. Soprattutto non potrà divenire realtà se giovani generazioni di agricoltori non saranno pronte a raccogliere l'eredità degli anziani. Ad essi il compito di raccogliere un'eredità che non risiede solo nelle tradizioni economiche ma che si sostanzia in autentici valori morali che non devono andare dispersi. Non nascondiamo ad essi le difficoltà che ancora devono essere superate per rendere possibile l'affermazione di una moderna agricoltura nel nostro Mezzogiorno. L'impegno per l'attuazione di una coerente politica di sviluppo agricolo non è senza rischi. Non può provvedervi solo lo Stato. A tutti gli agricoltori delle nostre regioni, alle giovani generazioni, soprattutto, il compito di realizzare, con autonoma e intelligente collaborazione all'intervento pubblico, le modificazioni necessarie alla nuova agricoltura; di sviluppare il gusto per la ricerca e l'innovazione; di superare antiche particolaristiche visioni per dar vita a quegli strumenti associativi che sempre più si manifestano indispensabili per l'agricoltura moderna. Gli operatori agricoli così operando saranno i protagonisti non solo dello sviluppo economico, ma anche di una profonda trasformazione nella vita delle campagne meridionali: essa risulterà più aperta agli stimoli ed alle occasioni della crescita culturale, più ricca di possibilità per la valorizzazione delle doti individuali, più fornita di quei servizi civili che caratterizzano una comunità progredita. </p><p class="paragraph" data-counter="9" id="p-9">Lo sviluppo dell'agricoltura può rappresentare per il Mezzogiorno qualcosa di più di un contributo al superamento degli squilibri, di un apporto all'aumento del reddito globale. Esso può divenire lo strumento di un continuo progredire della vita civile nell'intera società. Anche mediante le trasformazioni nell'agricoltura si delinea il volto di un nuovo Mezzogiorno, di una terra, direi, puntigliosamente impegnata a cancellare i segni dell'arretratezza ed a congiungere alla difesa di una grande ed antica civiltà la forza creativa delle sue genti, il rigoglioso fiorire della vita politica, sociale ed economica della nostra comunità nazionale. </p></body></html>