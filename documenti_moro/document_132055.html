<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.055" name="dcterms.relation"/><meta content="10.48678/unibo/aldomoro1.3.2.055" name="dcterms.identifier"/><meta content="Moro, Aldo, 55 (c). Discorso tenuto a Roma in occasione della seduta inaugurale degli Stati generali del Consiglio dei comuni Europa, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.055." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Discorso tenuto a Roma in occasione della seduta inaugurale degli Stati generali del Consiglio dei comuni d'Europa</title>
<div id="mentionMeta"><meta about="https://w3id.org/moro/enoam/data/roma" typeof="dcterms:Location"/><meta about="https://w3id.org/moro/enoam/data/roma" content="Roma" property="rdfs:label"/><meta about="https://w3id.org/moro/enoam/data/roma" property="owl:sameAs" resource="http://www.wikidata.org/entity/Q220"/><meta about="https://w3id.org/moro/enoam/data/europa" typeof="dcterms:Location"/><meta about="https://w3id.org/moro/enoam/data/europa" content="Europa" property="rdfs:label"/><meta about="https://w3id.org/moro/enoam/data/europa" property="owl:sameAs" resource="http://www.wikidata.org/entity/Q46"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/consiglio-dei-comuni-e-delle-regioni-d-europa" typeof="foaf:Organization"/><meta about="https://w3id.org/moro/enoam/data/consiglio-dei-comuni-e-delle-regioni-d-europa" content="Consiglio dei Comuni" property="rdfs:label"/><meta about="https://w3id.org/moro/enoam/data/consiglio-dei-comuni-e-delle-regioni-d-europa" content="http://www.wikidata.org/entity/Q2005815" property="owl:sameAs" resource="http://www.wikidata.org/entity/Q2005815"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Discorso tenuto a Roma in occasione della seduta inaugurale degli Stati generali del Consiglio dei comuni d'Europa </h1><p class="paragraph" data-counter="1" id="p-1">Sono grato agli organizzatori dei VII Stati Generali dei Comuni d'Europa per avermi invitato a partecipare alla apertura di questo Congresso, il quale offre il significativo e solenne spettacolo della riunione di tanti e così qualificati amministratori comunali dell'<span about="https://w3id.org/moro/enoam/data/132055/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/europa" typeof="deo:Reference">Europa</span> libera. Non è questa, del resto, la prima volta che la massima assise della vostra organizzazione si riunisce in <span about="https://w3id.org/moro/enoam/data/132055/v1/mention-23" class="mention place" id="mention-23" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>. Se penso però allo spirito che anima la vostra attività e agli scopi che essa si prefigge, mi sembra che la scelta di <span about="https://w3id.org/moro/enoam/data/132055/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/roma" typeof="deo:Reference">Roma</span> abbia un particolare valore simbolico ed augurale. In <span about="https://w3id.org/moro/enoam/data/132055/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/roma" typeof="deo:Reference">Roma</span>, nell'Urbe, si riscontra se non l'origine, certo la più tenace e duratura espressione di quei valori di civismo e di quell'orgogliosa coscienza dell'autonomia comunale ai quali fa riferimento ancora oggi la vostra azione così importante e significativa. Inoltre <span about="https://w3id.org/moro/enoam/data/132055/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/roma" typeof="deo:Reference">Roma</span> non è solo un municipio. La sua vocazione universale ne ha fatto, storicamente, una delle più importanti radici dell'idea d'<span about="https://w3id.org/moro/enoam/data/132055/v1/mention-7" class="mention place" id="mention-7" property="dcterms:references" resource="https://w3id.org/moro/enoam/data/europa" typeof="deo:Reference">Europa</span>, ed è in nome dell'<span about="https://w3id.org/moro/enoam/data/132055/v1/mention-8" class="mention place" id="mention-8" property="dcterms:references" resource="https://w3id.org/moro/enoam/data/europa" typeof="deo:Reference">Europa</span> che voi vi trovate oggi riuniti. E fra tanti illustri rappresentanti dei municipi europei, io sono felice di riconoscere numerose personalità particolarmente insigni per il contributo di pensiero e di azione che hanno saputo dare alla causa dell'<span about="https://w3id.org/moro/enoam/data/132055/v1/mention-9" class="mention place" id="mention-9" property="dcterms:references" resource="https://w3id.org/moro/enoam/data/europa" typeof="deo:Reference">Europa</span> unita. È dunque con un senso di sincera soddisfazione che io vi porto, in questa solenne occasione, il saluto del Governo italiano. Se oggi io sento che la vostra presenza qui assume un valore politico del tutto particolare, ciò avviene per una ragione più profonda che non sia semplicemente il registrare ancora una volta, in occasione del vostro Congresso, l'intima adesione e partecipazione con cui l'<span about="https://w3id.org/moro/enoam/data/132055/v1/mention-24" class="mention place" id="mention-24" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> risponde ad ogni iniziativa intesa a giovare alla causa europea. </p><p class="paragraph" data-counter="2" id="p-2">In verità non si tratta di riaffermare una volta di più l'intenso fervore europeista che anima il popolo italiano. La ragione, invece, che mi preme di sottolineare, risiede proprio nelle finalità specifiche e nei caratteristici strumenti di azione, in cui consiste il peculiare contributo del <span about="https://w3id.org/moro/enoam/data/132055/v1/mention-29" class="mention organization" id="mention-29" property="dcterms:references" resource="https://w3id.org/moro/enoam/data/consiglio-dei-comuni-e-delle-regioni-d-europa" typeof="deo:Reference">Consiglio dei Comuni</span> d'Europa al raggiungimento della meta finale. Queste finalità e questi strumenti trovano piena rispondenza in quello che rappresenta il modo italiano di concepire l'<span about="https://w3id.org/moro/enoam/data/132055/v1/mention-11" class="mention place" id="mention-11" property="dcterms:references" resource="https://w3id.org/moro/enoam/data/europa" typeof="deo:Reference">Europa</span>, la consapevolezza cioè che l'unificazione europea deve di continuo alimentarsi di un profondo senso democratico e coronare perciò un processo costantemente sorretto da una larghissima volontà di popolo. Ora questo popolo, che noi vogliamo protagonista e non semplice spettatore del travaglio per la costruzione europea, trova, per così dire, la sua immediata espressione politica, prima ancora che nelle istituzioni statali, in quei multiformi organismi di autogoverno locale che voi così degnamente rappresentate oggi in questa Assemblea. Una tradizione radicata nel pensiero e nella esperienza politica occidentale riconosce nei municipi, nelle provincie, nelle contee, nei lander o come altrimenti si chiamino e siano costituiti tali organismi amministrativi, una indispensabile scuola di democrazia, nella quale primariamente si esercitano e si maturano quella sensibilità e responsabilità civica senza le quali non è concepibile una società libera. Mi sia anzi consentito di ricordare, a tale proposito, l'apporto che l'<span about="https://w3id.org/moro/enoam/data/132055/v1/mention-25" class="mention place" id="mention-25" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, durante un lungo periodo della sua storia, ebbe modo di recare a quella tradizione: quando le nostre democrazie medioevali seppero concentrare nei loro liberi ordinamenti la pienezza delle attribuzioni dello Stato e il Comune, la <em>Civitas, </em>fece tutt'uno con la <em>Res Publica. </em>E se, in progresso di tempo, l'<span about="https://w3id.org/moro/enoam/data/132055/v1/mention-26" class="mention place" id="mention-26" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, come il resto dell'<span about="https://w3id.org/moro/enoam/data/132055/v1/mention-12" class="mention place" id="mention-12" property="dcterms:references" resource="https://w3id.org/moro/enoam/data/europa" typeof="deo:Reference">Europa</span>, ha partecipato al generale moto storico che portava alla formazione di Stati nazionali su base territoriale più estesa, non pertanto è rimasto ben vivo, da noi come altrove, il senso della insostituibile funzione politica che gli ordinamenti municipali sono chiamati ad assolvere. Ora è evidente che anche negli auspicati sviluppi futuri, i quali dovranno ulteriormente integrare gli Stati europei in una compagine politica più ampia, ed estesa - per quanto possibile - a tutto il nostro continente, non si potrà in alcun modo rinunciare ad avvalersi del contributo di queste fondamentali cellule di vita associata. </p><p class="paragraph" data-counter="3" id="p-3">Un'intensa vitalità dei municipi e degli altri enti locali, come apparirà essenziale alla vita politica dell'<span about="https://w3id.org/moro/enoam/data/132055/v1/mention-13" class="mention place" id="mention-13" property="dcterms:references" resource="https://w3id.org/moro/enoam/data/europa" typeof="deo:Reference">Europa</span> di domani, così rappresenta sin da oggi la garanzia che il processo unitario non si limiti a una sequenza di episodi e di trattative confinanti nella cerchia dei governi e delle cancellerie, ma resti e anzi divenga sempre più un fatto di popolo, nel senso più ricco ed ampio dell'espressione. Il motto «Per l'Europa dei Popoli», sotto il quale si riuniscono oggi i VII Stati Generali, mostra bene come la vostra organizzazione possegga una chiara coscienza del ruolo assegnato, in questo particolare momento storico, ai municipi dell'<span about="https://w3id.org/moro/enoam/data/132055/v1/mention-15" class="mention place" id="mention-15" property="dcterms:references" resource="https://w3id.org/moro/enoam/data/europa" typeof="deo:Reference">Europa</span> libera. Si tratta, in definitiva, di chiamare i Comuni a partecipare sempre più attivamente al processo unitario; di convogliare in tale processo le forze, aperte o latenti, delle opinioni pubbliche locali; di suscitare, ove occorra, mercè un'opera di persuasione capillare, l'interesse per la causa europea; di porre a contatto tra loro, in una dialettica di idee e in uno scambio fecondo di esperienze, gli esponenti della vita pubblica municipale dei vari Paesi; su base locale un solido fondamento alla futura società democratica della <span about="https://w3id.org/moro/enoam/data/132055/v1/mention-16" class="mention place" id="mention-16" property="dcterms:references" resource="https://w3id.org/moro/enoam/data/europa" typeof="deo:Reference">Europa</span> unificata. La tematica che verrà trattata nei vostri lavori è in diretta relazione con questi vitali problemi. Partendo infatti da una constatazione di base, secondo cui nei Comuni e nelle collettività territoriali vanno ravvisati i focolai dello spirito europeo, voi vi proponete di approfondire, da un lato, il problema di assicurare permanentemente il loro carattere democratico - in ispecie In relazione alle esigenze della pianificazione regionale - e di elevarvi d'altro canto, alla diretta considerazione dei problemi istituzionali dell'<span about="https://w3id.org/moro/enoam/data/132055/v1/mention-17" class="mention place" id="mention-17" property="dcterms:references" resource="https://w3id.org/moro/enoam/data/europa" typeof="deo:Reference">Europa</span>, ponendo l'accento sulla necessità di garantire la irrevocabilità del processo unitario, si attui esso in campo economico o in campo politico. E su quest'ultimo punto vorrei ancora un momento soffermarmi, giacché quel concetto di irrevocabilità ha un carattere di particolare attualità e importanza. Esso postula, da un lato, che alla unificazione economica fin qui attuata - e concepita in partenza, come ben sappiamo, quale presupposto di ulteriori sviluppi - facciano seguito integrazioni estese al campo più propriamente politico: rapporti culturali, politica estera, politica di difesa. Questi ulteriori sviluppi, naturalmente, non devono essere tali da mettere in forse i risultati sin qui conseguiti nella sfera economica. A lunga scadenza, del resto, noi riteniamo che sarà impossibile assicurare la irrevocabilità del processo unitario al di fuori di strutture che siano veramente federali. Ora, proprio in relazione a questi problemi, la fase attuale della politica europeistica si presenta ancora piena di incertezze, quali risultano dal contrasto fra le diverse impostazioni a confronto e dal perdurare di rilevanti divergenze circa la condotta generale delle relazioni estere dell'<span about="https://w3id.org/moro/enoam/data/132055/v1/mention-18" class="mention place" id="mention-18" property="dcterms:references" resource="https://w3id.org/moro/enoam/data/europa" typeof="deo:Reference">Europa</span> unita. La nostra fervida adesione agli ideali europeistici non ci può indurre a sottovalutare il peso di sensibili differenze soprattutto in ordine a temi fondamentali di politica internazionale. Ma essa ci vieta la sfiducia e l'inerzia e ci sollecita anzi al chiarimento, all'approfondimento, all'iniziativa. Per appianare tali divergenze è necessaria un'opera di lunga lena, volta a risolvere via via un numero sempre maggiore di questioni, realizzando una crescente armonizzazione fra gli atteggiamenti politici dei vari Stati. </p><p class="paragraph" data-counter="4" id="p-4">Questo sviluppo, dal quale deve emergere il nucleo essenziale di una comune politica che sia perseguita dall'<span about="https://w3id.org/moro/enoam/data/132055/v1/mention-19" class="mention place" id="mention-19" property="dcterms:references" resource="https://w3id.org/moro/enoam/data/europa" typeof="deo:Reference">Europa</span> unita, è possibile e doveroso. Noi vogliamo lavorare a questo scopo con pieno impegno. L'irrevocabilità va assicurata dunque prima ancora che nelle strutture dell'edificio finale, attraverso un'operosità quotidiana che tenga vivi gli ideali che ci animano ed affronti la lenta fatica di avvicinare i punti di vista e di fondere i singoli interessi. E precisamente qui, a mio avviso, si palesa quell'insostituibile funzione di mobilitazione dei popoli e di stimolo ai Governi che deve caratterizzare l'opera del <span about="https://w3id.org/moro/enoam/data/132055/v1/mention-30" class="mention organization" id="mention-30" property="dcterms:references" resource="https://w3id.org/moro/enoam/data/consiglio-dei-comuni-e-delle-regioni-d-europa" typeof="deo:Reference">Consiglio dei Comuni</span> d'Europa, e che proprio nella delicata fase attuale, dopo un prolungato ristagno politico, potrebbe rivelarsi di estrema importanza. Questo imponente Congresso, che vede riunito un così cospicuo numero di amministratori municipali europei, ha già di per sé, per il fatto medesimo di essersi riunito, un rilievo e un peso morale che non possono venire ignorati. È mia viva speranza che esso sappia fornire un genuino apporto del popolo europeo all'unità del nostro Continente, contribuendo a ridare al processo unitario un impulso adeguato alle necessità dell'ora. Tale il frutto che ci attendiamo dall'attività che vi accingete a svolgere, e per il cui successo sono lieto di formulare, ancora una volta, i più fervidi auguri del Governo italiano. </p></body></html>