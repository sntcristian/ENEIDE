<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.1.0.130" name="dcterms.relation"/><meta content="10.48678/unibo/aldomoro1.1.0.130" name="dcterms.identifier"/><meta content="Moro, Aldo, La marcia della fame, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 1, Gli anni giovanili (1932-1946), a cura di Gaetano Crociata e Paolo Trionfini, edizione e nota storico-critica di Tiziano Torresi, Bologna, Università di Bologna, 2021. DOI: https://doi.org/10.48678/unibo/aldomoro1.1.0.130." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Gli anni giovanili (1932-1946), 2021" name="description"/><title>La marcia della fame</title>
<div id="mentionMeta"><meta about="https://w3id.org/moro/enoam/data/roma" typeof="dcterms:Location"/><meta about="https://w3id.org/moro/enoam/data/roma" content="Roma" property="rdfs:label"/><meta about="https://w3id.org/moro/enoam/data/roma" property="owl:sameAs" resource="http://www.wikidata.org/entity/Q220"/><meta about="https://w3id.org/moro/enoam/data/europa" typeof="dcterms:Location"/><meta about="https://w3id.org/moro/enoam/data/europa" content="Europa" property="rdfs:label"/><meta about="https://w3id.org/moro/enoam/data/europa" property="owl:sameAs" resource="http://www.wikidata.org/entity/Q46"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>La marcia della fame</h1><p class="paragraph" data-counter="1" id="p-1">La marcia della fame, già minacciata da qualche giorno, è dunque incominciata. Ed è incominciata in modo inatteso e caratteristico. Non la muta protesta di volti emaciati per le vie splendenti della <span about="https://w3id.org/moro/enoam/data/110130/v1/mention-17" class="mention place" id="mention-17" property="dcterms:references" resource="https://w3id.org/moro/enoam/data/roma" typeof="deo:Reference">capitale</span>, ma l’attacco violento di una folla disperata ai mercati neri fioriti indisturbati nei diversi quartieri di <span about="https://w3id.org/moro/enoam/data/110130/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/roma" typeof="deo:Reference">Roma</span>. Incontro esasperato e disordinato di gente misera con gente misera. Ancora una volta le vittime di una stessa situazione dolorosa si sono colpite a vicenda, mancando al vero bersaglio, se pure un bersaglio c’è, che, una volta individuato e preso di mira, possa sanare le piaghe di questa disgraziatissima <span about="https://w3id.org/moro/enoam/data/110130/v1/mention-13" class="mention place" id="mention-13" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>.</p><p class="paragraph" data-counter="2" id="p-2">La barriera della legge non è servita, ancora una volta, affatto, perché necessità non ha legge e questo è tempo di necessità estrema, primordiale, durissima. Per ciò forse gli assalitori non si son domandati, quale e quanto sarebbe stato il guadagno; non hanno ricercato, se vi fosse negli altri una colpa da punire, o una stessa sciagura da riconoscere e, possibilmente, da lenire.</p><p class="paragraph" data-counter="3" id="p-3">Come tutti i moti disordinati, anche questo non è approdato a nulla: ha lasciato tal quale la miseria: ha lasciato tal quale il dolore, se mai con un turbamento maggiore, come quando si abbandona, in tempi di difficile assestamento, un binario quale che sia.</p><p class="paragraph" data-counter="4" id="p-4">Ma se la cronaca può registrare questo nulla di fatto e passare agli atti un altro inutile avvenimento, la nostra umana sensibilità non può non soffermarsi un momento a considerare. Nelle sue forme incomposte e strane, nella sua sostanziale inefficacia, questa richiesta di pane per un popolo stanco e provato da infinite miserie, ha un terribile significato e fissa precise responsabilità per ieri e per oggi. Noi non sappiamo in che misura dai detentori delle ricchezze del mondo (oh, quanto diminuite) si possa venire incontro ora ai bisogni di questa <span about="https://w3id.org/moro/enoam/data/110130/v1/mention-14" class="mention place" id="mention-14" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> stremata. Non sapremmo dire fino a che punto la tempestività e concretezza di questo aiuto dipenda da possibilità effettive ed in quanta parte invece da buona volontà fraterna e da calcolo politico. Ma quello che sappiamo con certezza è che i beni del mondo sono stati follemente dissipati nella politica di armamento e nella guerra guerreggiata. Sappiamo che l’umanità si è occupata con la cura più zelante, per cinque anni e più, di distruggere il necessario per soddisfare i bisogni elementari della vita. Sappiamo di più, che essa ha direttamente lavorato, per insidiare e colpire la vita, per mettere in difficoltà gli uomini.</p><p class="paragraph" data-counter="5" id="p-5">A che cosa abbia portato la guerra, oggi dunque vediamo. Questa terribile marcia della fame, che non è solo di <span about="https://w3id.org/moro/enoam/data/110130/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/roma" typeof="deo:Reference">Roma</span>, ma di ogni paese d’<span about="https://w3id.org/moro/enoam/data/110130/v1/mention-15" class="mention place" id="mention-15" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>; che è di ogni capitale e di ogni minuto paese dell’<span about="https://w3id.org/moro/enoam/data/110130/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/europa" typeof="deo:Reference">Europa</span> e del mondo; questa marcia della fame dei superstiti di un’umanità mal ridotta, marcia violenta o accorata, disperata o fiduciosa, che suona condanna per tutti coloro che vollero usare lo strumento della guerra.</p><p class="paragraph" data-counter="6" id="p-6">Per coloro che in tal modo, con la forza cioè, vollero conservare quello che un asserto razionale e solidale delle possibilità economiche non consentiva ad essi di tenere. Per coloro che in tal modo vollero predare quello che ancora una volta un ordine di giustizia nel mondo non consentiva di prendere. E poiché torto e ragione possono distinguersi nettamente con estrema difficoltà, questa terribile condanna della guerra ci pare una condanna di tutta l’umanità, un riconoscimento di colpa, forse, dopo la amarissima prova, un’espiazione.</p><p class="paragraph" data-counter="7" id="p-7">E mentre è una condanna, è appunto una richiesta fatta a chi può, sia pure in qualche misura, provvedere. E la richiesta è avanzata, stranamente, insieme dalle vittime e dagli oppressori; da tutti coloro che non furono né violenti né disonesti, finché la vita non li spinse su di una china fatale; da tutti coloro che preferirebbero ancora adesso, quando l’abbruttimento è tanto e così generale, lavorare in modo irreprensibile, anziché usare violenza ai violatori della legge, anziché infrangere la legge per tirare a stento la vita.</p><p class="paragraph" data-counter="8" id="p-8">Pure non sappiamo, in fondo, quanto resti di sensibilità morale, di ripugnanza di fronte alla colpa, di amore per l’ordine in questi uomini che la guerra ha provato. Quanta rettitudine è andata perduta in questi trent’anni di sventura. E lo sgomento ci prende, se pensiamo, una volta, alle nostre responsabilità. Un popolano, tra l’altro, osservava nella confusione della lotta, come un resto di giustificazione o come una protesta arrogante, che non c’è un governo, e cioè una legge, un punto obbiettivo di riferimento e di orientamento. Non sapremmo dire, se vi fosse in quell’apprezzamento indifferenza, stupore o dolore.</p><p class="paragraph" data-counter="9" id="p-9">Ma certo il problema è questo: problema di coscienza, di educazione, di responsabilità. L’avvenire del mondo sarebbe infinitamente più oscuro di quanto già non appaia, se questa marcia della fame non fosse, in qualche misura almeno, una marcia per la giustizia, una richiesta del benessere nella legge, che sacrifica sì, ma esalta.</p><p class="paragraph" data-counter="10" id="p-10">Che cosa sia, che questa coscienza, divenga sempre più operante, sempre più irresistibile nella sua esigenza, è compito delle élites politiche, le quali sembrano oggi gingillarsi in <span about="https://w3id.org/moro/enoam/data/110130/v1/mention-16" class="mention place" id="mention-16" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> con i problemi che non esistono, con le parole che non significano.</p><p class="paragraph" data-counter="11" id="p-11">E la richiesta della legge è istanza di vita morale, attesa ansiosa dello spiegamento di tutte le energie dello spirito. Anche di questa povertà estrema, di questa povertà basilare per la quale si esauriscono le ragioni stesse della vita, soffre oggi l’umanità. Ma è molto facile che essa, mentre non rinunzia ad un arricchimento di essenziali possibilità economiche, trascuri poi invece questo inaridimento degli spiriti, essi pure stanchi e provati. Perciò una politica delle masse, la quale realizzasse gli obbiettivi della marcia della fame, non migliorerebbe il mondo. Questo, in <span about="https://w3id.org/moro/enoam/data/110130/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/europa" typeof="deo:Reference">Europa</span> e fuori di <span about="https://w3id.org/moro/enoam/data/110130/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/europa" typeof="deo:Reference">Europa</span>, attende invece una più larga restaurazione della vita dello spirito nella sua interezza; una vera e completa politica cioè, una politica di libertà.</p><p>Mr.</p></body></html>