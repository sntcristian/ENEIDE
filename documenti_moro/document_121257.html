<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ wdt: http://www.wikidata.org/prop/direct/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.257" name="dcterms.relation"/><meta content="10.48678/unibo/aldomoro1.2.1.257" name="dcterms.identifier"/><meta content="Moro, Aldo, [Sulla vigilanza e il controllo della stampa destinata all’infanzia e alla adolescenza], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.257." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>[Sulla vigilanza e il controllo della stampa destinata all’infanzia e alla adolescenza]</title>
<div id="mentionMeta"><meta about="https://w3id.org/moro/enoam/data/ferdinando-targetti" typeof="foaf:Person"/><meta about="https://w3id.org/moro/enoam/data/ferdinando-targetti" content="Ferdinando Targetti" property="rdfs:label"/><meta about="https://w3id.org/moro/enoam/data/ferdinando-targetti" property="owl:sameAs" resource="http://www.wikidata.org/entity/Q3742688"/><meta about="https://w3id.org/moro/enoam/data/ferdinando-targetti" content="Targetti, Ferdinando" property="skos:prefLabel"/><meta about="https://w3id.org/moro/enoam/data/assemblea-costituente" typeof="foaf:Organization"/><meta about="https://w3id.org/moro/enoam/data/assemblea-costituente" content="Assemblea Costituente" property="rdfs:label"/><meta about="https://w3id.org/moro/enoam/data/assemblea-costituente" property="owl:sameAs" resource="http://www.wikidata.org/entity/Q1900755"/><meta about="https://w3id.org/moro/enoam/data/federazione-nazionale-stampa-italiana" typeof="foaf:Organization"/><meta about="https://w3id.org/moro/enoam/data/federazione-nazionale-stampa-italiana" content="Federazione Nazionale Stampa Italiana" property="rdfs:label"/><meta about="https://w3id.org/moro/enoam/data/federazione-nazionale-stampa-italiana" property="owl:sameAs" resource="http://www.wikidata.org/entity/Q3741026"/><meta about="https://w3id.org/moro/enoam/data/pietro-mancini" typeof="foaf:Person"/><meta about="https://w3id.org/moro/enoam/data/pietro-mancini" content="Pietro Mancini" property="rdfs:label"/><meta about="https://w3id.org/moro/enoam/data/pietro-mancini" property="owl:sameAs" resource="http://www.wikidata.org/entity/Q3904028"/><meta about="https://w3id.org/moro/enoam/data/pietro-mancini" content="pietro-mancini" property="wdt:P1986"/><meta about="https://w3id.org/moro/enoam/data/pietro-mancini" content="Mancini, Pietro" property="skos:prefLabel"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/nilde-iotti" typeof="foaf:Person"/><meta about="https://w3id.org/moro/enoam/data/nilde-iotti" content="Leonilde Iotti" property="rdfs:label"/><meta about="https://w3id.org/moro/enoam/data/nilde-iotti" property="owl:sameAs" resource="http://www.wikidata.org/entity/Q445685"/><meta about="https://w3id.org/moro/enoam/data/nilde-iotti" content="leonilde-iotti" property="wdt:P1986"/><meta about="https://w3id.org/moro/enoam/data/nilde-iotti" content="Iotti, Leonilde" property="skos:prefLabel"/><meta about="https://w3id.org/moro/enoam/data/umberto-calosso" typeof="foaf:Person"/><meta about="https://w3id.org/moro/enoam/data/umberto-calosso" content="Umberto Calosso" property="rdfs:label"/><meta about="https://w3id.org/moro/enoam/data/umberto-calosso" property="owl:sameAs" resource="http://www.wikidata.org/entity/Q4003345"/><meta about="https://w3id.org/moro/enoam/data/umberto-calosso" content="umberto-calosso" property="wdt:P1986"/><meta about="https://w3id.org/moro/enoam/data/umberto-calosso" content="Calosso, Umberto" property="skos:prefLabel"/><meta about="https://w3id.org/moro/enoam/data/commissione-per-la-costituzione" typeof="foaf:Organization"/><meta about="https://w3id.org/moro/enoam/data/commissione-per-la-costituzione" content="Commissione per la Costituzione" property="rdfs:label"/><meta about="https://w3id.org/moro/enoam/data/commissione-per-la-costituzione" property="owl:sameAs" resource="http://www.wikidata.org/entity/Q3684787"/></div>

<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>[Sulla vigilanza e il controllo della stampa destinata all’infanzia e alla adolescenza]</h1><p class="paragraph" data-counter="1" id="p-1">Signor<sup><a href="#curatornote-1" id="curatornote-ref-1">[1]</a></sup> <span about="https://w3id.org/moro/enoam/data/121257/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/ferdinando-targetti" typeof="deo:Reference">Presidente</span><sup><a href="#curatornote-2" id="curatornote-ref-2">[2]</a></sup>, onorevoli colleghi, mi rendo conto che la discussione su questa proposta di legge deve assumere per forza di cose un carattere appassionato e vivace. Indubbiamente la materia della quale ci occupiamo è del più alto interesse. Si tratta dei diritti di stampa, si tratta di una conquista della restaurata democrazia in <span about="https://w3id.org/moro/enoam/data/121257/v1/mention-10" class="mention place" id="mention-10" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> ed è quindi del tutto comprensibile che da tante parti e con tanto calore, a seconda dei rispettivi punti di vista, si prenda posizione su questo tema. Egualmente di alto ed appassionato interesse è l’oggetto in relazione al quale si propone questa discussione sulla libertà della stampa, cioè la tutela morale dell’infanzia e dell’adolescenza. È quindi giustificato che fino a questo momento il dibattito nella nostra Assemblea e nel paese abbia avuto un tono di notevole vivacità e che si sia manifestata una sensibile divergenza di punti di vista e di impostazioni di principio. Nondimeno io credo che nell’esame di questa proposta di legge si debba procedere, se non freddamente, che sarebbe cosa impossibile, almeno con la maggiore serenità, e, vorrei dire, spregiudicatezza. Al di là delle posizioni appassionate, polemiche, dobbiamo pure ad un certo punto andare al nucleo dei problemi e considerare questi problemi serenamente, per quello che essi sono, e le soluzioni proposte da questa legge anch’esse con serenità, quali sono in essenza, e non già quali appaiono nelle esterne formulazioni.</p><p class="paragraph" data-counter="2" id="p-2">Così applicare un’etichetta che può far spavento, quella della censura, ad un istituto che è previsto dalla legge in esame è appunto, in un certo senso, mancare di serenità, di concretezza, di visione realistica delle cose. Considerando l’oggetto limitato e speciale di questa disciplina ed il modo come essa deve svolgersi, quella indicazione apparirà eccessiva e non vera e senza base sufficiente si mostreranno gli spunti emotivi che a quella formulazione si ricollegano. Un monito dunque di serenità e di realismo.</p><p class="paragraph" data-counter="3" id="p-3">Se è vero infatti che è da difendere come categoria di grandissima importanza morale e politica la libertà di stampa, è pur vero che essa deve essere posta a raffronto e contemperata, secondo una convergenza ideale, con altri interessi e valori che non sono di minore importanza entro la comunità nazionale.</p><p class="paragraph" data-counter="4" id="p-4">Ed io dico, di più, che se si deve tutelare nel modo migliore la libertà di stampa, è pur giusto ed insieme utile definire i confini entro i quali veramente si pone quel diritto, per evitare appunto di mescolare malamente cose diverse, quella che è autentica libertà degna di questo nome e quindi di una efficace vigilante difesa e quella che della libertà di stampa ha invece solo l’apparenza, con l’effetto di stornare l’attenzione dai veri diritti della stampa, sui quali deve invece concentrarsi l’interessamento e l’impegno di tutti. </p><p class="paragraph" data-counter="5" id="p-5">Mi pare quindi che la reazione pressoché concorde e certo molto significativa della stampa italiana, la quale ha sollevato numerose riserve intorno a questa proposta di legge, sia veramente eccessiva ed anche alquanto pericolosa. Quando c’è un bene di suprema importanza da difendere le vie per realizzare la desiderata tutela possono essere due: o si sceglie di difendere quel bene in tutte le forme, ad ogni costo, anche negli aspetti periferici e per i quali la difesa è meno giustificata, oppure lo si riduce al nucleo essenziale, sceverando quello che è autentico valore da posizioni collaterali o accessorie ed in relazione alle quali altri punti di vista possono e debbono essere considerati. Io non dubito che questa seconda via sia la più utile, in quanto concentra la difesa nel momento e nella situazione in cui davvero qualche cosa di essenziale è posto in gioco.</p><p class="paragraph" data-counter="6" id="p-6">Ora, volendo vedere posta in discussione in questa proposta di legge, che persegue un obiettivo particolare e limitato, la libertà di stampa in tutto il suo significato, mi pare che si scelga appunto la via peggiore per difendere il bene della libertà di stampa che è caro a tutti e che tutti vogliamo resti integro.</p><p class="paragraph" data-counter="7" id="p-7">Cerchiamo dunque di non mescolare il sacro con il profano e di non far passare come espressione di libertà quello che in realtà è abuso di diritto ed è tale quindi che, ove fosse difeso, metterebbe in pericolo, per le inevitabili reazioni del senso morale offeso, il solo autentico diritto della libertà di stampa.</p><p class="paragraph" data-counter="8" id="p-8">Certo io mi rendo conto della situazione nella quale si trovano il Parlamento, l’opinione pubblica, la stampa; cioè, intendo l’istanza polemica dalla quale essi muovono ch’è propria di chi è stato defraudato per lungo tempo di qualche cosa che era considerata, a giusto titolo, essenziale per la vita sociale e morale del popolo italiano.</p><p class="paragraph" data-counter="9" id="p-9">Così è emerso nella storia il diritto della libertà di stampa, quando si è colto come esso sia corrispettivo alla dignità dell’uomo, il quale, per essere quello che è per natura, ha diritto di esprimere e di diffondere le sue idee. Il diritto della libertà di stampa è quindi sorto come una vivace istanza polemica contro il dispotismo e l’oscurantismo del passato. E così pure, in particolare, in relazione alla recente dolorosa privazione imposta dalla dittatura, è naturale il senso polemico, la volontà di difesa vivace e indiscriminata in un popolo che ha appena riacquistato quella possibilità.</p><p class="paragraph" data-counter="10" id="p-10">Un tale stato d’animo dominava infatti, quando, durante i lavori della <span about="https://w3id.org/moro/enoam/data/121257/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/assemblea-costituente" typeof="deo:Reference">Costituente</span>, si dette opera appunto a consacrare nella forma più vigorosa le varie libertà civili e politiche che, dopo la caduta del fascismo, erano state riconquistate. Ed io ricordo bene, come ricordano molti degli onorevoli colleghi, il senso di disagio che prendeva ciascuno di noi, quando si trattava – dopo di avere affermato energicamente un principio, un diritto di libertà – di delineare poi quelle naturali e logiche limitazioni di esso, le quali avrebbero permesso a quel diritto di attingere concretezza nella realtà storica, senza determinare squilibri e difficoltà nella vita della comunità. Il primo moto era sempre nel senso di fermarsi alla dichiarazione del diritto, alla solenne consacrazione, di esso, senza accettare alcuna limitazione, al più rinviando, come si diceva, alla legge ordinaria.</p><p class="paragraph" data-counter="11" id="p-11">Ma poi quando si prospettavano in concreto le diverse esigenze, quando si faceva chiara la realtà sociale alla cui regolamentazione si doveva provvedere, la saggezza e la prudenza riprendevano il loro dominio e si finiva per accettare, nell’ambito stesso della Costituzione, quelle naturali limitazioni, le quali servivano per presentare, com’è naturale, i diritti di libertà come veri diritti, cioè diritti concepiti nell’ambito della legge e nascenti perciò da una disciplina e una rigorosa configurazione.</p><p class="paragraph" data-counter="12" id="p-12">In tutta l’estensione, quindi, delle libertà civili e politiche si giunse, in sede di <span about="https://w3id.org/moro/enoam/data/121257/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/assemblea-costituente" typeof="deo:Reference">Costituente</span>, ad un temperamento, perché si riconobbe che, se questi principi fossero stati affermati nella loro astratta assolutezza, la convivenza sarebbe risultata impossibile ed anche ci si sarebbe avviati, di fronte alla realtà urgente delle cose, ad una serie di limitazioni ancora maggiori di quelle che in sede di <span about="https://w3id.org/moro/enoam/data/121257/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/assemblea-costituente" typeof="deo:Reference">Costituente</span> potevano essere stabilite con tutta la necessaria discrezione.</p><p class="paragraph" data-counter="13" id="p-13">Proprio ciò avvenne, e doveva avvenire, perché si tratta di «diritti» di libertà. Ed io vorrei richiamare gli onorevoli colleghi a considerare un momento quello che significa diritto di libertà. Qualche volta si parla genericamente di libertà e, avendo presente il significato politico e pregiuridico della categoria, si ha l’idea di qualcosa di illimitato, di impetuoso, di travolgente, qualcosa che deve servire a smuovere e lievitare un vecchio mondo. Ma se guardiamo a fondo, se superiamo questo stato d’animo fatto di impeto e di passione polemica, dobbiamo riconoscere che anche fuori del terreno giuridico la libertà non è un fenomeno illimitato, ma è un’esplicazione vitale che ha in sé la sua misura. Del resto questo limite, questo correttivo che è imposto dalla stessa legge morale diventa più evidente ed esplicito, quando passiamo a definire sotto il profilo giuridico le libertà. Le libertà costituiscono infatti dei diritti e, come tutti i diritti, esse sono da concepire nell’ambito della legge, con un limite intrinseco, secondo un principio superiore, una ragione di liceità fondamentale. Dove non vi sia liceità, dove non vi sia corrispondenza alla legge morale e alle esigenze della convivenza, ivi non è alcun diritto e neppure quindi quella particolare importantissima categoria di diritti, costituita dai diritti di libertà politica e civile. Ogni diritto è tale perché ha un suo valore fissato dalla legge; ogni diritto è tale perché ha un contenuto lecito, un intrinseco valore umano; ogni diritto è tale in quanto rappresenta una posizione compatibile nell’ambito della collettività organizzata, della società giuridica.</p><p class="paragraph" data-counter="14" id="p-14">Questi due aspetti, del valore umano del diritto e della possibilità di coesistenza di esso con gli altri diritti dei cittadini e con quelli della comunità integralmente considerata, sono talmente essenziali, che non se ne può prescindere in nessuna determinazione giuridica. Essi, del resto, si influenzano reciprocamente, perché quello che non ha valore umano è necessariamente antisociale e quello che lede gli interessi della comunità è per se stesso privo di valore umano e morale.</p><p class="paragraph" data-counter="15" id="p-15">A queste caratteristiche deve corrispondere anche la categoria che abbiamo davanti. Il diritto di libertà di stampa ha come suo limite intrinseco, istituzionale, la liceità del suo contenuto e la possibilità di pacifica coesistenza di chi lo esercita con gli altri cittadini e con la comunità integralmente considerata.</p><p class="paragraph" data-counter="16" id="p-16">Si potrebbe dire a questo punto (e potrebbe a prima vista sembrare una cosa senza senso, ma io credo che ne abbia uno per quei chiarimenti che mi affretterò a dare) si potrebbe dire che il diritto di libertà di stampa non si estende al di là del limite del lecito esercizio di esso, non tocca l’abuso del diritto, non tocca quello che mediante la stampa si fa e ha di per sé carattere delittuoso, di per sé è privo di valore umano e morale, di per sé è contrario alle esigenze della comunità. Ciò mi pare che sia innegabile dal punto di vista dei principi né credo che vi sia nessun collega che voglia disconoscere che quando la stampa si estrinsechi in un’attività delittuosa, essa non costituisce, non possa costituire un diritto. Evidentemente è principio giuridico comune, tradizionale, quello della incompatibilità fra le categorie del lecito e dell’illecito. Quindi ciò che è delittuoso non può costituire, dal punto di vista dei principi, l’esercizio di un diritto. Non voglio addentrarmi ancora in queste argomentazioni, perché l’interessante tema esula, in un certo senso, dai confini di questa discussione. Io dico queste cose non perché abbia l’ingenuità, della quale io spero non mi riterrete capace, di affermare sic et simpliciter che tutto quello che si commette di illecito, di immorale, di osceno, di antisociale attraverso la stampa, in quanto costituisce un illecito, non abbia alcuna protezione giuridica e cioè che il diritto di stampa, come ne parla la nostra Costituzione, sia del tutto fuori discussione, quando ci troviamo in questa materia. Evidentemente, infatti, altro è il punto di vista dei principi e altro è il punto di vista della realtà pratica e politica e quindi anche della realtà giuridica in quanto riflette questa esigenza. E l’esigenza è questa: che, data l’estrema delicatezza della materia, dato il limite qualche volta sottile di separazione tra il lecito e l’illecito, quel che di illecito si commette attraverso la stampa deve avere un certo regime di sopportazione, un certo regime di tollerabilità giuridica, e anche un certo ambito di garanzia, che è posto proprio in vista dell’estrema delicatezza del diritto di libertà di stampa. Siamo infatti tutti d’accordo nel riconoscere che la libera stampa, la manifestazione delle opinioni, la diffusione delle idee mediante questo sistema di larga comunicazione è l’atmosfera stessa nella quale vive ed opera la democrazia.</p><p class="paragraph" data-counter="17" id="p-17">La democrazia non respira se non questa aria, e, se questa atmosfera non vi fosse, se non vi fosse il dibattito fecondo delle idee la cui verità si saggia nell’incontro e nello scontro, certamente non vi sarebbe democrazia né possibilità di una umanità veramente matura ed anche moralmente fondata.</p><p class="paragraph" data-counter="18" id="p-18">Vi è l’altro verso, però, della medaglia. Perché, se da un lato la stampa è formidabile strumento di affermazione della dignità umana e, vorrei dire, di reciproca educazione degli uomini, da un altro punto di vista essa si presenta come uno strumento estremamente insidioso per la sua stessa natura e quasi come corrispettivo di quella sua caratteristica positiva per la quale noi poniamo così in alto il diritto di libertà di stampa. Perché la stampa, con la sua enorme capacità di diffusione, con la sua possibilità di raggiungere rapidamente tutta la comunità nei suoi diversi ambienti sociali – il che è evidentemente un mezzo per diffondere largamente quelle idee, per attuare completamente quel processo di educazione – ha pure una estrema capacità di ferire.</p><p class="paragraph" data-counter="19" id="p-19">E quindi l’illecito, quello che è inumano, quello che è antisociale, che sia compiuto attraverso la stampa, ha, per questa grande possibilità di penetrare e di diffondersi, una sua intrinseca pericolosità che è certo maggiore di analoghe manifestazioni immorali, inumane, antisociali che si compiano con mezzi diversi da quello.</p><p class="paragraph" data-counter="20" id="p-20">Così, da un altro punto di vista, la tempestività della stampa, la sua possibilità di prendere posizione rapidamente su situazioni di ordine politico e morale, e cioè in sostanza la sua straordinaria incidenza nella vita sociale, è una delle ragioni per le quali essa dev’essere tutelata. Ma, d’altra parte, la estrema labilità della stampa, per cui essa passa facendo del bene o del male nello spazio di poche ore o di pochi giorni, ci deve avvertire della estrema urgenza di un intervento il quale si proponga di eliminare o ridurre al massimo gli effetti dannosi e corruttori di un’attività illecita compiuta per mezzo della stampa. La possibilità che la stampa ha di colpire rapidamente, di fare il male e poi di sparire, ci rende manifesta in alcuni casi la insufficienza delle normali reazioni penali, le quali, quando giungono, giungono troppo tardi, poiché il danno o la massima parte di esso è stato già irreparabilmente prodotto; e non può essere riparato se non in un senso generale ed ideale del tutto vago, che lascia in verità estremamente perplessi.</p><p class="paragraph" data-counter="21" id="p-21">Quindi, ritornando alla primitiva impostazione, quando io dicevo «ciò che è illecito non può essere diritto, il diritto di libertà di stampa non copre ciò che è inumano ed antisociale», non intendevo dire che tutto ciò resti fuori della tutela giuridica. Intendevo dire invece che, essendo questi i principi, evidentemente la disciplina pratica, la tutela che in concreto riceve la stampa deve tener conto, da un lato, della importanza del diritto che è veramente la base della democrazia, e dall’altro della possibilità che ha la stampa di fare il male con estrema rapidità ed irreparabilità.</p><p class="paragraph" data-counter="22" id="p-22">Così stando le cose, evidentemente il legislatore deve bilanciare l’interesse alla libertà di stampa con l’altro di evitare il male cui ho accennato, ricercando il punto di equilibrio sociale, attenendosi al quale si evita più che sia possibile il male, limitando al minimo l’esercizio di un diritto sancito dalla Costituzione. Fino a che punto il legislatore deve limitare la libertà di stampa o, per esser più esatti, in quale momento l’esercizio di questa libertà degenera nell’abuso sociale e nella violazione della legge morale? E in quali casi è opportuno prevenire, ed in che forma, prima che reprimere? Evidentemente, onorevoli colleghi, la risposta a questi interrogativi comporta una valutazione di estrema prudenza e responsabilità da parte del legislatore, il quale per altro non può non entrare in questo difficile terreno.</p><p class="paragraph" data-counter="23" id="p-23">Chi potrebbe negare del resto che, di fronte alla minaccia di un reato, di fronte ad un attentato alla persona, lo Stato debba intervenire, se possibile, per impedirlo? Eppure è evidente che per impedire un reato nel momento in cui esso sta per entrare nella fase esecutiva, occorre sacrificare un altro diritto qual è quello della libertà personale. In linea di principio identica è la situazione per la libertà di stampa in relazione alla necessità di sottoporla alle limitazioni indispensabili, per assicurare il rispetto dei valori giuridicamente tutelati. Si tratta soltanto di differenziare, in rapporto alla natura degli interessi in gioco, questa legittima reazione. Quindi in molti casi attenderemo che venga il magistrato con la sua saggia e maturata decisione a disporre sanzioni a carico dell’autore della stampa delittuosa. In altri casi interverremo attraverso il sequestro preventivo del magistrato, ed in altri, come la Costituzione prescrive, attraverso il sequestro preventivo ad opera della polizia giudiziaria. In alcuni casi, infine, si dovrà intervenire anche prima, come in quello di cui ci stiamo occupando, perché in essi la natura degli interessi è di tale delicatezza e fragilità, che nel conflitto con l’interesse della stampa essi debbono prevalere. Si dà luogo così in questo caso soltanto, in considerazione di particolari esigenze, ad una disciplina restrittiva dalla quale può risultare la salvaguardia di taluni essenziali valori.</p><p class="paragraph" data-counter="24" id="p-24">Un caso che per la sua specialità merita l’applicazione di speciali misure è il fenomeno doloroso della corruzione morale dell’infanzia e dell’adolescenza.</p><p class="paragraph" data-counter="25" id="p-25">Non voglio soffermarmi su questo punto che è stato tratteggiato con grandissima efficacia da molti colleghi e, devo dire, da colleghi di tutte le parti della Camera, in quanto da tutte le parti ci si è detti concordi nella diagnosi del male, anche se non si è creduto di poter tutti aderire alla proposta fatta circa i rimedi più appropriati per questa situazione. È retaggio della debolezza umana e forse, in particolare, dolorosa eredità della guerra con tutta la sequela di corruzioni che porta con sé questo triste spettacolo del moltiplicarsi di imprese editoriali animate da spirito commerciale e niente affatto rispettose della delicata coscienza dei fanciulli. Lo scandalo è di dominio comune, così come di dominio comune è, mi pare, la richiesta di correzione e di riparazione. E ciò in due direzioni, che furono, mi pare, bene individuate, quando nella faticosa redazione dello stralcio della legge sulla stampa nel 1948 noi sancimmo l’articolo 14 nel quale appunto vengono estesi i confini dell’illecito commesso mediante stampati, quando si tratta di stampa destinata all’infanzia e all’adolescenza<sup><a href="#curatornote-3" id="curatornote-ref-3">[3]</a></sup>.</p><p class="paragraph" data-counter="26" id="p-26">L’esigenza a cui dobbiamo in qualche modo soddisfare è di intervenire contro la stampa in senso stretto immorale, quella che costituisce un’eccitazione artificiosa, prematura, torbida della sensibilità sessuale dell’infanzia e dell’adolescenza ed è da considerare oscena, tenuto conto, come dice quella legge, della particolare impressionabilità dell’infanzia e dell’adolescenza e, dall’altro lato, contro quella stampa la quale, senza toccare in particolare la sfera della sensibilità e del pudore sessuale, ha carattere fantastico, grossolano, violento e svolge un’opera antieducativa, in quanto, implicitamente, esalta il vizio e la violenza. Tutto ciò è da misurare poi non con il metro della sensibilità ormai attutita dell’uomo che ha conosciuto la vita, ma con quello della sensibilità particolarissima e qualche volta morbosa dell’adolescente, nel quale il cuore e la mente si dischiudono con fatica e con scosse dolorose a nuove esperienze.</p><p class="paragraph" data-counter="27" id="p-27">Dobbiamo tener conto, dunque, di questa sensibilità particolarissima, sia per quanto riguarda la repressione, sia per quanto riguarda la prevenzione.</p><p class="paragraph" data-counter="28" id="p-28">Per quanto riguarda la repressione di questi reati, vi si è provveduto con gli articoli della legge del 1948, i quali, benché non siano del tutto felici, rappresentano però già una conquista. Benché essi non abbiano avuto ancora un’ampia applicazione (e vorrei notare come troppe volte non ci curiamo abbastanza di porre la magistratura di fronte alle sue responsabilità) e siano stati criticati come eccessivi o invece inadeguati, in complesso mi pare che essi colgono in modo abbastanza chiaro e severo il fenomeno, in quanto estendono i limiti dell’immoralità, dell’oscenità in considerazione della particolare sensibilità dei fanciulli e delle esigenze educative, in senso proprio, della infanzia e dell’adolescenza.</p><p class="paragraph" data-counter="29" id="p-29">Ma, fatto ciò sul piano repressivo mediante l’incriminazione penale, che cosa dobbiamo fare ancora sul piano preventivo? Su quel piano cioè al quale siamo chiamati a pensare ed a provvedere dall’esplicito disposto dell’articolo 21 della Costituzione<sup><a href="#curatornote-4" id="curatornote-ref-4">[4]</a></sup>?</p><p class="paragraph" data-counter="30" id="p-30">Prima di vedere, rapidamente, quale sia il significato e la portata di questo articolo, io vorrei dire che con un sistema di prevenzione e di tutela della moralità dell’infanzia, così come noi dobbiamo cercare di congegnarlo, non intendiamo, evidentemente, sottrarre i fanciulli ed i giovani a quella che è la normale, la graduale esperienza della vita. Non vorrei quindi che si dicesse – come forse è stato o sarà detto – che un provvedimento di questo genere è un provvedimento inumano ed in certo senso antistorico, in quanto tende ad impedire quella che è la progressiva esperienza della vita che devono fare il fanciullo e l’adolescente, quell’esperienza della vita che, ad un certo punto, è anche necessariamente esperienza del male, conoscenza del male.</p><p class="paragraph" data-counter="31" id="p-31">Ma certamente, senza pretesa di sottrarre il fanciullo alla conoscenza della vita e dei suoi aspetti negativi che egli dovrà pur conoscere, per superarli, non si vuole altro se non realizzare una gradualità, se non fare in modo che, con delicatezza adeguata alle esigenze dell’età, il fanciullo e l’adolescente siano, a poco a poco, condotti a diventare uomini. Quello che si vuole impedire è l’offesa alla purezza della vita, quel che colpisce ed incide profondamente ed irreparabilmente in una coscienza delicata e ancora impreparata all’urto delle passioni.</p><p class="paragraph" data-counter="32" id="p-32">Si è parlato ancora della possibilità di un autocontrollo da parte degli editori. E ben venga questo autocontrollo! Ho letto, addotti come critica a questa legge, come manifestazione della sua superfluità, numerosi ordini del giorno, votati quasi sempre alla unanimità, della <span about="https://w3id.org/moro/enoam/data/121257/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/federazione-nazionale-stampa-italiana" typeof="deo:Reference">federazione della stampa</span>. Ma votare degli ordini del giorno non significa ancora avere realizzato l’auspicato autocontrollo. Lo aver fatto richiamo alla possibilità di esso da parte degli editori non muta la realtà delle cose, e cioè che fino a questo punto dell’autocontrollo non abbiamo avuto manifestazioni tali, che ci possano indurre a pensare che esso sia per funzionare per l’avvenire. E si può forse ritenere che esso comincerà a funzionare, quando si sentirà che la forza delle cose e la pressione dell’opinione pubblica stanno per dare i loro frutti attraverso un provvedimento severo ed efficacemente operante.</p><p class="paragraph" data-counter="33" id="p-33">Ed un’altra obiezione si potrebbe fare: perché non fate ricorso allo strumento del sequestro preventivo? Perché avete escogitato questo istituto, che è indubbiamente più drastico, quando ancora il sequestro non aveva dato tutti i suoi frutti? Rispondiamo che il sistema del controllo preventivo, mediante il sequestro ad opera della magistratura o, in caso di urgenza, ad opera della polizia giudiziaria, non è un mezzo adeguato per rapidità e severità ad operare così come si desidera, e tenuto conto anche della congerie di lavoro al quale la magistratura è chiamata. Noi temiamo insomma che per questa via, data la estrema rapidità e diffondibilità della stampa, non si riesca a raggiungere il fine di stroncare severamente, all’inizio, l’attentato alla coscienza dei fanciulli, così come noi speriamo invece di fare mediante questa legge.</p><p class="paragraph" data-counter="34" id="p-34">Non mi pare, quindi, sotto il profilo della opportunità pratica e delle considerazioni politiche, che vi siano elementi, i quali possano consigliare di battere altre vie, di tentare altri rimedi, di attendere ancora. Si rende invece necessario, per richiesta dell’opinione pubblica, un intervento su di un altro piano. Resta, quindi, a vedere se esso trovi un ostacolo insuperabile non già in ragioni di opportunità, ma in un preciso disposto della Costituzione. La linea dell’articolo 21 della Costituzione è, a mio avviso, chiara. Vi è una affermazione di principio di carattere generale secondo la quale «tutti hanno diritto di manifestare liberamente il proprio pensiero» – notate: pensiero – «con la parola, lo scritto e ogni altro mezzo di diffusione». Si accenna poi, per escluderle, alle autorizzazioni o censure e poi si parla dei sequestri i quali possono seguire «soltanto per atto motivato dell’autorità giudiziaria nel caso di delitti» previsti come passibili di sequestro dalla legge sulla stampa o nel caso di violazione di norme amministrative.</p><p class="paragraph" data-counter="35" id="p-35">Più avanti si permette che ufficiali di polizia giudiziaria possano procedere a sequestro in caso di necessità e di urgenza, salvo taluni accorgimenti. Vi è poi un ultimo comma nel quale è detto nel modo più categorico: «Sono vietate le pubblicazioni a stampa, gli spettacoli e tutte le altre manifestazioni contrarie al buon costume. La legge stabilisce provvedimenti adeguati a prevenire e a reprimere le violazioni». Evidentemente da parte dei colleghi che assumono la non rispondenza di questa proposta di legge alla Costituzione, si ritiene che, una volta posto nei primi due commi in linea di principio il diritto di libera stampa ed il diritto a non sottostare ad autorizzazione o a censura, l’ultimo comma vada interpretato nell’ambito di questa dichiarazione di diritto. Si assume insomma che tutto quello di cui è cenno nell’ultimo comma dell’articolo non può essere in contraddizione con quanto dichiarato nella prima parte. </p><p class="paragraph" data-counter="36" id="p-36">Invece io, non soltanto per quella che è la storia di queste disposizioni, ma per la natura estrinseca di esse, per la logica che le regge (che è quella che noi giuristi chiamiamo la volontà obiettiva della legge quale risulta dall’armonica interpretazione di tutte le sue parti inserite nel sistema giuridico generale), ritengo che l’ultimo comma dell’articolo costituisca una deroga eventuale (in quanto deve essere concretata attraverso i provvedimenti di legge ai quali si fa cenno), un’eccezione – se volete – ai primi due commi dell’articolo. Infatti non si può pensare che, parlando di misure preventive nell’ultimo comma dell’articolo 21, si sia voluto far riferimento al sequestro preventivo di cui è cenno negli altri commi di questo articolo, perché ciò non avrebbe senso. Dopo aver detto infatti che al sequestro si può giungere in determinate condizioni, ad opera di determinati soggetti (magistratura o polizia giudiziaria in caso di urgenza), per quei delitti per i quali la legge sulla stampa ammetta il provvedimento (e potendo, certo, la legge sulla stampa prevedere il sequestro proprio per i reati contro il buon costume), non può il legislatore parlare a titolo di ripetizione nell’ultimo comma dell’articolo di misure preventive che siano da identificare puramente e semplicemente con quel sequestro preventivo che è già ed esaurientemente disciplinato nei commi precedenti. Quindi è da ritenere che, in relazione a particolari esigenze di difesa, di fronte ad un predominante interesse di moralità (infatti si sta facendo applicazione di questa norma solo in un caso speciale, quello della stampa immorale destinata all’infanzia e all’adolescenza) possa derogarsi a quel divieto di autorizzazione e censura che è previsto in linea generale. Quel divieto è da intendere quindi nell’estensione che risulta dalla disposizione di legge nella sua interezza. Sicché l’articolo deve essere interpretato combinando il disposto dei due primi commi con il disposto dell’ultimo, e quindi suona sostanzialmente così: non sono ammesse censure, non sono ammesse autorizzazioni preventive salvo che la legge non ritenga di stabilirle per un solo caso, e cioè a tutela della moralità pubblica. E noi, del resto, si noti, ne facciamo un’applicazione ancora più limitata, perché, pure essendo sensibili alle esigenze di tutela in generale della moralità, riteniamo che solo per la stampa destinata all’infanzia e all’adolescenza debba avere concreto vigore questo principio speciale, il quale non è propriamente una deroga (io sono andato, in certo senso, al di là del mio pensiero, quando ho parlato di deroga), ma appunto una disposizione particolare che s’inquadra in quella generale. Del resto si consideri quale sia la drastica espressione adoperata nell’ultimo comma di questo articolo, laddove proprio si contrassegnano quelle manifestazioni, in ordine alle quali deve compiersi questa opera di prevenzione oltreché di repressione, con l’indicazione del divieto, con la qualifica della illiceità. «Sono vietate le pubblicazioni a stampa, gli spettacoli e tutte le altre manifestazioni contrarie al buon costume». Quindi la legge costituzionale è partita dalla idea fondamentale che pubblicazioni a stampa, spettacoli, ecc. contrari al buon costume, contrari alla moralità, non costituiscono diritto, non possono costituire diritto; la posizione che la legge costituzionale prende di fronte ad essi è il divieto. E mi pare degno di nota che questo sia uno dei pochi punti nei quali la Costituzione tende a vietare direttamente, cioè non pone la base per futuri possibili divieti, ma pone in atto essa stessa un divieto solenne, impegnando poi il legislatore ad incriminare a sua volta. In questa luce la possibilità di speciali misure di prevenzione appare del tutto giustificata. </p><p class="paragraph" data-counter="37" id="p-37">E un altro argomento mi pare che si possa ricavare dalla struttura di questo articolo, perché qui non si parla solo di pubblicazioni a stampa, ma anche di spettacoli e di altre manifestazioni contrarie al buon costume. Sicché il carattere speciale di questa disposizione, giustificata dalle ragioni superiori cui ho fatto cenno, risulta confermata proprio dall’essere qui la stampa presa in considerazione accanto ad altre manifestazioni, alle quali è parificata in quanto essa abbia contenuto illecito. Quindi la stampa, per così dire, cessa di essere semplicemente stampa, quando abbia carattere contrario al buon costume e viene perciò a ricadere in un regime speciale che accomuna diverse manifestazioni in tal senso illecite e le sottopone allo stesso regime giuridico in vista della loro incidenza negativa sui valori morali alla cui tutela il <span about="https://w3id.org/moro/enoam/data/121257/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/assemblea-costituente" typeof="deo:Reference">Costituente</span> è particolarmente sensibile. </p><p class="paragraph" data-counter="38" id="p-38">Di che prevenzione si tratta? Ho sentito che alcuni colleghi l’hanno intesa a tal proposito in quel senso generico per cui si può dire che ogni disposizione giuridica penale, nell’atto che realizza una repressione, fa al tempo stesso necessariamente opera di prevenzione, in quanto la minaccia della pena è una remora per tutti coloro che possono almeno fare un calcolo utilitario, in quanto la irrogazione concreta della sanzione è, senza dubbio, come manifestazione della serietà con cui lo Stato realizza l’ordine giuridico, un invito ai sudditi ad astenersi dal commettere i reati. Ma non è solo la logica che ci impedisce di ritenere che questa sia la prevenzione di cui si tratta, ma la stessa storia della disposizione di cui dirò tra un minuto. E così a maggior ragione per quel che pure è stato osservato, che lo Stato cioè deve fare tutto quello che è in suo potere, educando, dando lavoro, realizzando condizioni per una sana società, nell’intento di prevenire ogni immoralità. Siamo perfettamente d’accordo su questo compito dello Stato; ma ritenere che la prevenzione di cui si parla in questo stringato e severo articolo 21 sia questo tipo di prevenzione, è una ingenuità della quale, io credo, coloro che hanno parlato non si siano resi del tutto conto.</p><p class="paragraph" data-counter="39" id="p-39">Del resto la disposizione ha una storia abbastanza chiara. Ho appena bisogno di accennare alle dichiarazioni di consenso che sono state fatte da tutte le parti politiche, tutte le volte che veniva in discussione alla <span about="https://w3id.org/moro/enoam/data/121257/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/assemblea-costituente" typeof="deo:Reference">Costituente</span>, o in sede di Commissione o in sede di Assemblea, il problema della stampa immorale, il problema della difesa dell’infanzia e dell’adolescenza. Ricordo la dichiarazione dell’onorevole <span about="https://w3id.org/moro/enoam/data/121257/v1/mention-8" class="mention person" id="mention-8" property="dcterms:references" resource="https://w3id.org/moro/enoam/data/pietro-mancini" typeof="deo:Reference">Mancini</span><sup><a href="#curatornote-5" id="curatornote-ref-5">[5]</a></sup>, ora senatore socialista, nella I Sottocommissione il 24 settembre 1946: «consente circa l’esigenza di difendere la base morale di cui ha parlato Moro. Vi è oggi bisogno di riportare l’<span about="https://w3id.org/moro/enoam/data/121257/v1/mention-11" class="mention place" id="mention-11" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> nella sfera della moralità. L’esigenza di moralità per i popoli è al di sopra di ogni altra esigenza. Pertanto si dichiara favorevole alle limitazioni da sancire contro la stampa oscena»<sup><a href="#curatornote-6" id="curatornote-ref-6">[6]</a></sup>, e vota poi a favore. La onorevole <span about="https://w3id.org/moro/enoam/data/121257/v1/mention-12" class="mention person" id="mention-12" property="dcterms:references" resource="https://w3id.org/moro/enoam/data/nilde-iotti" typeof="deo:Reference">Iotti</span><sup><a href="#curatornote-7" id="curatornote-ref-7">[7]</a></sup>, in Sottocommissione, «dichiara che voterà favorevolmente associandosi alle considerazioni esposte da Moro, in modo particolare per quel che riguarda la protezione della moralità pubblica e della gioventù»<sup><a href="#curatornote-8" id="curatornote-ref-8">[8]</a></sup>. In adunanza plenaria ancora veniva in discussione questo problema. All’<span about="https://w3id.org/moro/enoam/data/121257/v1/mention-15" class="mention organization" id="mention-15" property="dcterms:references" resource="https://w3id.org/moro/enoam/data/assemblea-costituente" typeof="deo:Reference">Assemblea costituente</span>, il 14 aprile 1947, l’onorevole <span about="https://w3id.org/moro/enoam/data/121257/v1/mention-24" class="mention person" id="mention-24" property="dcterms:references" resource="https://w3id.org/moro/enoam/data/umberto-calosso" typeof="deo:Reference">Calosso</span><sup><a href="#curatornote-9" id="curatornote-ref-9">[9]</a></sup> affermava: «La libertà dalla pornografia è un punto su cui direi che bisogna addivenire ad una eccezione. Sono contento che tocchi a me di parlare di questo, perché ho notato che alcuni democristiani hanno una certa timidità come se questo fatto fosse legato al demo-cristianesimo, mentre invece tocca tutti gli uomini. Non essendo politica, la questione della pornografia va trattata come una eccezione, ecc.»<sup><a href="#curatornote-10" id="curatornote-ref-10">[10]</a></sup>.</p><p class="paragraph" data-counter="40" id="p-40">E a proposito di questa disposizione ed in particolare delle parole «prevenzione e repressione», ricordo che fui io a chiedere all’<span about="https://w3id.org/moro/enoam/data/121257/v1/mention-16" class="mention organization" id="mention-16" property="dcterms:references" resource="https://w3id.org/moro/enoam/data/assemblea-costituente" typeof="deo:Reference">Assemblea costituente</span> di introdurre in aggiunta alla espressione «adeguate misure», di cui si parlava nel testo elaborato dalla <span about="https://w3id.org/moro/enoam/data/121257/v1/mention-27" class="mention organization" id="mention-27" property="dcterms:references" resource="https://w3id.org/moro/enoam/data/commissione-per-la-costituzione" typeof="deo:Reference">Commissione dei 75</span>, l’espressione «preventive e repressive». In quella stessa seduta, illustrando l’emendamento, dicevo: «L’ultima parte dell’articolo 16 parlava di misure adeguate che sarebbero state determinate ad opera della legge; ma io e i miei amici abbiamo avvertito la preoccupazione che tale dizione non risultasse sufficientemente chiara per il futuro legislatore, che cioè in virtù di essa venisse fatto un richiamo soltanto a misure di repressione ma non già a quelle misure di prevenzione che a noi sembrano essenziali»<sup><a href="#curatornote-11" id="curatornote-ref-11">[11]</a></sup>.</p><p class="paragraph" data-counter="41" id="p-41">Vorrei fare ora soltanto un breve cenno alla struttura della legge. Questa proposta è stata infatti criticata con l’accusa che essa introduca la censura preventiva, un impedimento preventivo alla stampa. Ma, senza disconoscere, il che sarebbe cosa disonesta e perciò fuori dalle mie abitudini, la severità incidente di un provvedimento come quello proposto in una materia certamente delicata qual è quella in esame, vorrei pregare i colleghi di voler riconsiderare quale sia la composizione, la struttura delle commissioni cui è demandato un tale controllo. Incidentalmente, intanto, voglio avvertire, per venire incontro alle preoccupazioni dei colleghi, che senza difficoltà si potrebbe delimitare il potere delle commissioni, nel senso di accennare al fatto che esse decidono in senso negativo, in quanto ravvisano negli stampati di cui si tratta un carattere offensivo della moralità secondo i criteri indicati nell’articolo 14 della legge del 1948 al quale si è fatto riferimento innanzi.</p><p class="paragraph" data-counter="42" id="p-42">E ritorniamo alla struttura delle commissioni. Esse sono formate nella stragrande maggioranza o di magistrati o di insegnanti o di padri di famiglia designati dal consiglio comunale o di persone che si occupano in modo particolare dell’infanzia e dell’adolescenza, essendo ridotto al minimo – e vedrete che, attraverso emendamenti, lo ridurremo ancora di più – il numero dei funzionari chiamati a far parte delle commissioni.</p><p class="paragraph" data-counter="43" id="p-43">Non si può quindi parlare seriamente di commissioni poliziesche, di commissioni di parte. Esse riflettono invece non soltanto le diverse forme di interessamento per questi problemi, ma anche la consistenza della società in cui le commissioni si muovono e devono operare.</p><p class="paragraph" data-counter="44" id="p-44">Guardiamo quindi, come avvertivo all’inizio, alla sostanza delle cose. Anche a me fa impressione il nome di «censura». Ma poi cerco di guardare al fondo e vedo con compiacimento che a decidere è un magistrato il quale ha piena responsabilità ed è sorretto da un giudizio popolare, perché accanto a lui, a deliberare, sono persone del popolo, educatori, medici, persone che vivono nella comunità. Non sono persone che abbiano una mentalità precostituita ed obbediscano a un ordine politico. </p><p class="paragraph" data-counter="45" id="p-45">Per la commissione centrale, poi, che era prevista presso la Presidenza del Consiglio, io chiedo in un emendamento – non li illustro ora i miei emendamenti, con il permesso del signor Presidente, giacché sono alquanto complessi: vi faccio solo cenno – io chiedo che anche essa sia costituita presso la magistratura e presieduta dal procuratore generale della Repubblica o da un suo delegato. Escludo inoltre taluni funzionari, proprio per mettere in rilievo che, se si deve trattare di una commissione di carattere amministrativo (come io ritengo), ma nella quale giuoca la garanzia personale offerta dalla dignità, dalla probità e dalla imparzialità dei magistrati, non si tratta poi di un complesso di funzionari, ma di cittadini indipendenti chiamati ad assolvere un alto compito di moralizzazione.</p><p class="paragraph" data-counter="46" id="p-46">Oltre queste commissioni, che hanno il compito di controllare la rispondenza della stampa per l’infanzia e l’adolescenza alle esigenze fondamentali di moralità, la legge affida alla Commissione centrale di vigilanza il compito di vietare la esposizione di talune pubblicazioni contrastanti con le esigenze morali e la vendita e diffusione della stampa di cui si tratta presso i minori degli anni 18.</p><p class="paragraph" data-counter="47" id="p-47">Queste sono in sostanza le grandi linee di questa legge. Vi si aggiungono poi alcune sanzioni penali che sono il necessario presidio per l’attuazione di queste misure di carattere amministrativo. Ma su queste mi riservo di dire qualche parola trattando degli emendamenti alla legge.</p><p class="paragraph" data-counter="48" id="p-48">Vorrei, in conclusione, rivolgere un invito ai colleghi di tutte le parti della Camera i quali hanno affermato di essere d’accordo con noi nell’affermare la esigenza di una difesa morale particolare dell’infanzia e dell’adolescenza. Ieri abbiamo avuto una votazione la quale aveva un evidente significato politico, in quanto – come abbiamo dichiarato – noi non potevamo accettare che si ponesse in discussione pregiudizialmente il principio che abbiamo espresso in questa legge e ci sembra costituire la più efficace difesa morale dell’infanzia e dell’adolescenza<sup><a href="#curatornote-12" id="curatornote-ref-12">[12]</a></sup>. Ma ogni legge che viene alla Camera è evidentemente soggetta alla discussione, alla critica ed alla modificazione.</p><p class="paragraph" data-counter="49" id="p-49">Io credo che sarebbe utile, appunto, non irrigidirsi in quella pregiudiziale negativa che ieri si esprimeva attraverso la parola autorevole di alcuni colleghi. Noi abbiamo innanzi questo testo di legge che dobbiamo considerare nella sua sostanza, spregiudicatamente. Cerchiamo, se è possibile, di migliorarlo in quelle che sono le sue parti più difettose; cerchiamo, attraverso la franca e cordiale discussione degli emendamenti, di trovare, per tutto ciò per cui sia possibile, un punto di convergenza che serva a migliorare la legge. Io credo che, dove si riesce a far convergere una maggioranza più consistente, si son trovate le soluzioni migliori. Mi spiacerebbe che sorgesse come una frattura, per cui una parte della Camera vada per suo conto spingendo le cose in un certo senso, e l’altra parte assuma una posizione passiva e soltanto contrasti attraverso il voto negativo su tutti i punti.</p><p class="paragraph" data-counter="50" id="p-50">Io credo (lo dico a titolo personale) che sia possibile una collaborazione per cercare la soluzione migliore per i punti che possono essere migliorati, lasciando poi all’esito delle votazioni i punti sui quali una convergenza di vedute non è possibile.</p><p class="paragraph" data-counter="51" id="p-51">Guardiamo quindi questa legge, onorevoli colleghi, con quella serenità e spregiudicatezza cui facevo cenno all’inizio. Consideriamo che in sostanza qui non è in giuoco veramente la stampa di opinione, non solo per tutte le ragioni che ho detto prima, di carattere giuridico e di opportunità, ma perché in realtà non di idee si tratta, ma di immagini; ma piuttosto di una vasta e complessa figurazione che è veramente quasi uno spettacolo e, come tale, è particolarmente impressionante per i ragazzi. Guardiamo alla sostanza delle cose. Non diciamo «censura preventiva», per accentuare polemicamente taluni aspetti della situazione. Io credo che potremo fare almeno una parte del cammino insieme, nella volontà comune di rialzare le sorti morali dell’infanzia e dell’adolescenza del nostro paese, volontà comune alla quale io credo. Ritengo cioè che senza spirito di parte, onestamente, partendo da punti di vista diversi, tutti quanti si abbia a cuore questo problema. Facciamo dunque in modo che questa comune volontà, con qualche sforzo, con qualche sacrificio magari su posizioni particolari, ci conduca a prendere insieme un provvedimento legislativo che sia il più possibile rispondente alle esigenze di risollevamento morale della nostra gioventù in questo difficile momento per il nostro paese.</p><ol id="curatorNotes"><li about="https://w3id.org/moro/enoam/data/121257/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene presentando la proposta di legge in discussione. <a href="#curatornote-ref-1">↑</a></li><li about="https://w3id.org/moro/enoam/data/121257/v1/curatornote-2" class="" id="curatornote-2" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Quando Moro prende la parola a presiedere la seduta è il vicepresidente Ferdinando Targetti (1882-1968), avvocato, politico, deputato all’Assemblea costituente e nella I legislatura per il gruppo socialista. Si veda la voce del DBI, a firma Alessandro Affortunati, vol. 95, 2019. Durante l’intervento subentrerà il presidente Giovanni Gronchi (1887-1978), insegnante, sindacalista, politico, tra i fondatori del partito popolare italiano, deputato all’Assemblea costituente e nella I legislatura per il gruppo democratico cristiano. Già ministro dell’Industria e del commercio nel governo Parri e nel I governo De Gasperi. Si veda la voce del DBI, a firma Giuseppe Sircana, vol. 59, 2002.  <a href="#curatornote-ref-2">↑</a></li><li about="https://w3id.org/moro/enoam/data/121257/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Il riferimento è alla legge 8 febbraio 1948, n. 47. L’art. 14 regolamenta, appunto, le pubblicazioni destinate all’infanzia o alla adolescenza: «Le disposizioni dell’art. 528 del Codice penale si applicano anche alle pubblicazioni destinate ai fanciulli ed agli adolescenti, quando, per la sensibilità e impressionabilità ad essi proprie, siano comunque idonee a offendere il loro sentimento morale od a costituire per essi incitamento alla corruzione, al delitto o al suicidio. Le pene in tali casi sono aumentate. Le medesime disposizioni si applicano a quei giornali e periodici destinati all’infanzia, nei quali la descrizione o l’illustrazione di vicende poliziesche e di avventura sia fatta, sistematicamente o ripetutamente, in modo da favorire il disfrenarsi di istinti di violenza e di indisciplina sociale».  <a href="#curatornote-ref-3">↑</a></li><li about="https://w3id.org/moro/enoam/data/121257/v1/curatornote-4" id="curatornote-4" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> L’art. 21 della Costituzione afferma il principio di libertà di manifestazione del proprio pensiero, con particolare riferimento alla regolamentazione della stampa. Al secondo comma si prescrive che «la stampa non può essere soggetta ad autorizzazione e censure» ma, al contempo, si specifica al terzo comma che «si può procedere a sequestro soltanto per atto motivato dell’autorità giudiziaria nel caso di delitti, per i quali la legge sulla stampa espressamente lo autorizzi, o nel caso di violazione delle norme che la legge stessa prescriva per l’indicazione dei responsabili». Il tema viene ulteriormente definito al quarto comma: «In tali casi, quando vi sia assoluta urgenza e non sia possibile il tempestivo intervento dell’autorità giudiziaria, il sequestro della stampa periodica può essere eseguito da ufficiali di polizia giudiziaria, che devono immediatamente, e non mai oltre le ventiquattro ore, fare denuncia all’autorità giudiziaria. Se questa non lo convalida nelle ventiquattro ore successive, il sequestro si intende revocato e privo di ogni effetto». Nel sesto comma si afferma, invece, il divieto per «le pubblicazioni a stampa, gli spettacoli e tutte le altre manifestazioni contrarie al buon costume», specificando che «la legge stabilisce provvedimenti adeguati a prevenire e a reprimere le violazioni».  <a href="#curatornote-ref-4">↑</a></li><li about="https://w3id.org/moro/enoam/data/121257/v1/curatornote-5" id="curatornote-5" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Pietro Mancini (1876-1968), politico, deputato all’Assemblea costituente e senatore nella I legislatura per il gruppo socialista. Si veda la voce del DBI, a firma Paolo Mattera, vol. 68, 2007. <a href="#curatornote-ref-5">↑</a></li><li about="https://w3id.org/moro/enoam/data/121257/v1/curatornote-6" id="curatornote-6" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Erroneamente Moro riporta la discussione alla seduta della I sottocommissione del 24 settembre 1946, in realtà l’intervento citato è riferito alla seduta del 27 settembre 1946. <a href="#curatornote-ref-6">↑</a></li><li about="https://w3id.org/moro/enoam/data/121257/v1/curatornote-7" id="curatornote-7" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Leonilde Iotti (1920-1999), politico, deputato all’Assemblea costituente e nella I legislatura per il gruppo comunista. Si veda la voce del DBI, a firma Giuseppe Sircana, vol. 62, 2004. <a href="#curatornote-ref-7">↑</a></li><li about="https://w3id.org/moro/enoam/data/121257/v1/curatornote-8" id="curatornote-8" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Si veda l’intervento della Iotti nella seduta della I sottocommissione del 27 settembre 1946. <a href="#curatornote-ref-8">↑</a></li><li about="https://w3id.org/moro/enoam/data/121257/v1/curatornote-9" id="curatornote-9" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Umberto Calosso (1895-1959), giornalista, politico, deputato all’Assemblea costituente per il gruppo del partito socialista italiano di unità proletaria. In seguito alla scissione interna ai socialisti, dal 3 febbraio 1947 appartenente al gruppo parlamentare del partito socialista dei lavoratori italiani, con il quale è eletto deputato nella I legislatura. Si veda la voce del DBI, a firma Giovanna Cavallari, vol. 16, 1973. <a href="#curatornote-ref-9">↑</a></li><li about="https://w3id.org/moro/enoam/data/121257/v1/curatornote-10" id="curatornote-10" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Si veda l’intervento di Umberto Calosso nella seduta antimeridiana dell’Assemblea costituente del 14 aprile 1947.  <a href="#curatornote-ref-10">↑</a></li><li about="https://w3id.org/moro/enoam/data/121257/v1/curatornote-11" id="curatornote-11" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Si veda l’intervento di Moro nella seduta antimeridiana dell’Assemblea costituente del lunedì 14 aprile 1947. <a href="#curatornote-ref-11">↑</a></li><li about="https://w3id.org/moro/enoam/data/121257/v1/curatornote-12" id="curatornote-12" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Si veda la seduta pomeridiana del 5 dicembre 1951, in cui si è posto a votazione l’ordine del giorno presentato dal socialista democratico Ezio Vigorelli, il quale proponeva di rinviare la proposta di legge alla I commissione in modo da chiarire «gli elementi e i limiti dell’illecito», le sanzioni da prevedere, etc. Non essendo stato approvato dalla Camera, l’ordine del giorno non è passato e la discussione è, dunque, continuata nella seduta successiva.  <a href="#curatornote-ref-12">↑</a></li></ol></body></html>