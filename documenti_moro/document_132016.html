<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.016" name="dcterms.relation"/><meta content="10.48678/unibo/aldomoro1.3.2.016" name="dcterms.identifier"/><meta content="Moro, Aldo, [Lettera a Krusciov: per la ricerca della pace e il potenziamento dell'Onu, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.016." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Lettera inviata a Nikita Krusciov: per la ricerca della pace e il potenziamento dell’Onu</title>
<div id="mentionMeta"><meta about="https://w3id.org/moro/enoam/data/nikita-chrusciov" typeof="foaf:Person"/><meta about="https://w3id.org/moro/enoam/data/nikita-chrusciov" content="Nikita Krusciov" property="rdfs:label"/><meta about="https://w3id.org/moro/enoam/data/nikita-chrusciov" content="http://www.wikidata.org/entity/Q35314" property="owl:sameAs" resource="http://www.wikidata.org/entity/Q35314"/><meta about="https://w3id.org/moro/enoam/data/nikita-chrusciov" content="Krusciov, Nikita" property="skos:prefLabel"/><meta about="https://w3id.org/moro/enoam/data/nato" typeof="foaf:Organization"/><meta about="https://w3id.org/moro/enoam/data/nato" content="Alleanza Atlantica" property="rdfs:label"/><meta about="https://w3id.org/moro/enoam/data/nato" property="owl:sameAs" resource="http://www.wikidata.org/entity/Q7184"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/organizzazione-delle-nazioni-unite" typeof="foaf:Organization"/><meta about="https://w3id.org/moro/enoam/data/organizzazione-delle-nazioni-unite" content="Organizzazione delle Nazioni Unite" property="rdfs:label"/><meta about="https://w3id.org/moro/enoam/data/organizzazione-delle-nazioni-unite" property="owl:sameAs" resource="http://www.wikidata.org/entity/Q1065"/></div>

<div id="footnoteMeta"><meta about="https://w3id.org/moro/enoam/data/michele-cento" typeof="foaf:Person"/><meta about="https://w3id.org/moro/enoam/data/michele-cento" content="Michele Cento" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>Lettera inviata a Nikita Krusciov: per la ricerca della pace e il potenziamento dell’Onu</h1><p class="paragraph" data-counter="1" id="p-1">Signor <span about="https://w3id.org/moro/enoam/data/132016/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/nikita-chrusciov" typeof="deo:Reference">Presidente</span><sup><a href="#curatornote-1" id="curatornote-ref-1">[1]</a></sup>, La ringrazio del suo messaggio in data 31 dicembre di cui ho preso conoscenza con vivo interesse e che ho sottoposto ad attento esame. Tale messaggio viene salutato dal Governo italiano come una apprezzabile manifestazione del proposito, che deve animare tutti i governi di buona volontà, di moltiplicare e coordinare i loro sforzi per consolidare, nella giustizia e nella libertà, le basi su cui si reggono la pace e la sicurezza del mondo e per soddisfare così le più profonde aspirazioni ed esigenze di tutti i popoli.</p><p class="paragraph" data-counter="2" id="p-2">Ella ben sa che questa ferma e costruttiva volontà di pace ha ispirato in questo dopoguerra la politica estera italiana e ne ha informato le iniziative, tanto sul piano multilaterale quanto su quello bilaterale, in particolare per quanto concerne le relazioni coi paesi confinanti e vicini. Tale volontà è alla base della leale adesione dell’<span about="https://w3id.org/moro/enoam/data/132016/v1/mention-7" class="mention place" id="mention-7" property="dcterms:references" resource="https://w3id.org/moro/enoam/data/italia" typeof="deo:Reference">Italia </span>all’<span about="https://w3id.org/moro/enoam/data/132016/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/nato" typeof="deo:Reference">Alleanza Atlantica</span>. Essa risponde del resto alla genuina e storica vocazione della nazione italiana, giacché essa si identifica coi più alti valori di civiltà, di cui l’<span about="https://w3id.org/moro/enoam/data/132016/v1/mention-8" class="mention place" id="mention-8" property="dcterms:references" resource="https://w3id.org/moro/enoam/data/italia" typeof="deo:Reference">Italia </span>si sente compartecipe e depositaria. In questo spirito, signor <span about="https://w3id.org/moro/enoam/data/132016/v1/mention-18" class="mention person" id="mention-18" property="dcterms:references" resource="https://w3id.org/moro/enoam/data/nikita-chrusciov" typeof="deo:Reference">presidente</span>, il Governo italiano ha esaminato le proposte, contenute nel suo messaggio, per una soluzione in via pacifica delle controversie territoriali tra Stati. Esso ha preso atto con compiacimento della concordanza tra alcuni principi ispiratori delle proposte e delle direttive che guidano la condotta internazionale dello Stato italiano. </p><p class="paragraph" data-counter="3" id="p-3">Il ripudio della forza come strumento di soluzione delle vertenze tra gli Stati è infatti un principio basilare ed anzi esplicitamente enunciato dalla Costituzione della Repubblica italiana. A questa direttiva politica corrisponde del resto la fervida partecipazione dell’<span about="https://w3id.org/moro/enoam/data/132016/v1/mention-9" class="mention place" id="mention-9" property="dcterms:references" resource="https://w3id.org/moro/enoam/data/italia" typeof="deo:Reference">Italia </span>alle <span about="https://w3id.org/moro/enoam/data/132016/v1/mention-12" class="mention organization" id="mention-12" property="dcterms:references" resource="https://w3id.org/moro/enoam/data/organizzazione-delle-nazioni-unite" typeof="deo:Reference">Nazioni Unite</span>, nella cui Carta è sancito quello stesso principio, inquadrato in un contesto di norme dirette, col concorso collettivo di tutti gli Stati amanti della pace, a dare ad esso concreta attuazione. In tale senso si è svolta in questi anni l’attività dell’<span about="https://w3id.org/moro/enoam/data/132016/v1/mention-17" class="mention organization" id="mention-17" property="dcterms:references" resource="https://w3id.org/moro/enoam/data/organizzazione-delle-nazioni-unite" typeof="deo:Reference">Organizzazione delle Nazioni Unite</span> per la salvaguardia della pace mondiale. A questa direttiva politica l’<span about="https://w3id.org/moro/enoam/data/132016/v1/mention-10" class="mention place" id="mention-10" property="dcterms:references" resource="https://w3id.org/moro/enoam/data/italia" typeof="deo:Reference">Italia </span>si è ispirata quando ha dato, negli anni di questo dopoguerra, un caloroso apporto a tutte le forme di organizzazione politica ed economica regionale, forme che si propongono anch’esse di porre le relazioni fra gli Stati appartenenti ad una estesa area geografica su una base di benefica e feconda cooperazione, tale da far venire meno le cause di attriti o di vertenze o comunque da fornire strumenti per la loro pacifica sistemazione.</p><p class="paragraph" data-counter="4" id="p-4">Mi sembra che in vista della pratica attuazione dei fini cui ella accenna, sia necessario un lavoro di approfondimento e di precisazione, per realizzare un effettivo progresso rispetto alle norme che già regolano internazionalmente la materia. E questo progresso può riguardare sia una più precisa definizione del divieto di aggressione e del ricorso alla forza nei rapporti fra gli Stati sia un rafforzamento della efficacia pratica e dei meccanismi di applicazione di questo divieto. Ella ricorderà infatti, signor <span about="https://w3id.org/moro/enoam/data/132016/v1/mention-19" class="mention person" id="mention-19" property="dcterms:references" resource="https://w3id.org/moro/enoam/data/nikita-chrusciov" typeof="deo:Reference">presidente</span>, che già in passato patti internazionali, conclusi per mettere solennemente al bando della legge internazionale l’impiego della forza come strumento di soluzione delle vertenze internazionali, fallirono il loro scopo sia per l’indeterminatezza degli impegni in essi contenuti sia per la mancanza di un’efficace sanzione. Ho fiducia che ella vorrà ora operare, signor <span about="https://w3id.org/moro/enoam/data/132016/v1/mention-20" class="mention person" id="mention-20" property="dcterms:references" resource="https://w3id.org/moro/enoam/data/nikita-chrusciov" typeof="deo:Reference">presidente</span>, assieme agli altri paesi animati dalla stesa volontà, per meglio definire e per munire di forza operativa l’importante principio sul quale ci siamo trovati concordi.</p><p class="paragraph" data-counter="5" id="p-5">Per quanto riguarda il primo punto cui ho accennato, e cioè la più precisa delimitazione di tutti gli aspetti di un rinnovato e rafforzato impegno di non ricorso alla forza per la soluzione delle vertenze territoriali tra gli Stati, mi sembra che non si possa non tenere conto delle esperienze tratte dalla prassi internazionale, la quale mostra quanta parte abbiano nell’alimentare lo stato di tensione e di precarietà in molte aree critiche mondiale anche le minacce di ricorso alla forza, le forniture clandestine ed indiscriminate di armi, per modificare indirettamente la situazione preesistente. </p><p class="paragraph" data-counter="6" id="p-6">Il ricorso a queste forme indirette di aggressione qualche volta, purtroppo, è valso ad eludere o minare accordi o intese internazionali diretti a stabilizzare, con l’introdurre rapporti di convivenza e di cooperazione, aree di crisi. Tale ricorso ha contribuito dunque a creare, in contrasto con diritti internazionali acquisiti, nuovi focolai di tensione. Anche se la molteplicità in cui queste forme indirette di ricorso alla forza possono verificarsi, non ne rende facile la individuazione e la classificazione, è nostro compito, io credo, di cercare di chiudere tutte le brecce attraverso le quali si è tentato o si può tentare di privare del suo contenuto il fondamentale divieto del ricorso alla forza per risolvere le vertenze internazionali. Avendo poi ben presente che il carattere di frontiera statale definitiva non può essere conferito che da trattati internazionali, dovrebbe tuttavia, a mio parere, rimanere inteso, signor <span about="https://w3id.org/moro/enoam/data/132016/v1/mention-21" class="mention person" id="mention-21" property="dcterms:references" resource="https://w3id.org/moro/enoam/data/nikita-chrusciov" typeof="deo:Reference">presidente</span>, che l’esclusione del ricorso alla forza vale anche nei momenti di modifiche che si voglia apportare a situazioni territoriali provvisorie derivanti da accordi di tregua o armistizio militare come per tentativi di intaccare od ostacolare l’esercizio di diritti connessi a tali situazioni provvisorie. Per altro dovrebbe rimanere ferma l’esigenza di ricercare soluzioni pacifiche conformi alle legittime e fondamentali aspirazioni dei popoli interessati per ogni situazione internazionale controversa.</p><p class="paragraph" data-counter="7" id="p-7">Per quanto riguarda il secondo punto, cioè la elaborazione di un meccanismo che garantisca la scrupolosa osservanza di questi rafforzati impegni di mutuo rispetto o di pacifica convivenza, larga parte di responsabilità dovrà, penso, continuare a spettare alle organizzazioni di sicurezza collettiva, nel quadro dei poteri ad esse a tal fine riconosciuti dalla Carta delle <span about="https://w3id.org/moro/enoam/data/132016/v1/mention-14" class="mention organization" id="mention-14" property="dcterms:references" resource="https://w3id.org/moro/enoam/data/organizzazione-delle-nazioni-unite" typeof="deo:Reference">Nazioni Unite</span>, ma la responsabilità maggiore mi sembra dovrebbe pur sempre essere attribuita alle <span about="https://w3id.org/moro/enoam/data/132016/v1/mention-15" class="mention organization" id="mention-15" property="dcterms:references" resource="https://w3id.org/moro/enoam/data/organizzazione-delle-nazioni-unite" typeof="deo:Reference">Nazioni Unite</span> come al maggior presidio dell’ordine internazionale. Le <span about="https://w3id.org/moro/enoam/data/132016/v1/mention-16" class="mention organization" id="mention-16" property="dcterms:references" resource="https://w3id.org/moro/enoam/data/organizzazione-delle-nazioni-unite" typeof="deo:Reference">Nazioni Unite</span> dovrebbero, attraverso un adeguato rafforzamento dei loro poteri di mediazione e di intervento, essere messe in grado di assolvere efficacemente questi loro più vasti compiti. Anche per questa ragione il Governo italiano ha sempre caldeggiato il potenziamento delle capacità e delle possibilità di azione di tale istituto e l’apprestamento di tutti i mezzi, compreso il leale adempimento delle obbligazioni finanziarie dei membri, che appaiono a tale fine indispensabili. Ovviamente questi impegni, che ci auguriamo di vedere specificati e rafforzati nel loro contenuto e nella loro pratica applicazione, non potranno non avere una portata generale e vincolante per tutti i paesi.</p><p class="paragraph" data-counter="8" id="p-8">Mi sembra infine che questo approfondito esame delle sue proposte, in tutti i loro aspetti o in tutte le loro implicazioni, vada accompagnato dallo studio di tutte le altre misure, tendenti al ristabilimento della piena fiducia ed alla eliminazione della tensione nei rapporti internazionali. Come Ella ben sa, alcune di queste misure sono già da tempo oggetto di studio in sede di lavori per la Conferenza del disarmo; e ci auguriamo che altre possano ben presto essere in quella sede attentamente esaminate. La funzione che tali misure possono svolgere per il miglioramento del clima internazionale è sempre stata messa in luce da parte italiana ed attivamente patrocinata; e non è senza un sentimento di profonda soddisfazione che il Governo italiano ha visto realizzarsi in materia talune soluzioni che esso aveva tra i primi preconizzato. Penso comunque che il clima favorevole a questa elaborazione e realizzazione delle sue proposte potrà essere fornito da sostanziali progressi sulla questione del disarmo generale e completo, nel quale il Governo italiano, ricongiungendosi ai voti che anch’Ella in proposito formula nel suo gradito messaggio, continua a vedere la premessa di un definitivo consolidamento della pace e della sicurezza nel mondo.</p><p class="paragraph" data-counter="9" id="p-9">Mi auguro vivamente che, anche nello spirito del suo messaggio, possa così essere fatto un nuovo, importante passo verso una più ordinata, pacifica e feconda convivenza internazionale. A questo fine l’<span about="https://w3id.org/moro/enoam/data/132016/v1/mention-11" class="mention place" id="mention-11" property="dcterms:references" resource="https://w3id.org/moro/enoam/data/italia" typeof="deo:Reference">Italia </span>continuerà, del resto, ad operare, animata dalla stessa volontà di pace e di feconda cooperazione internazionale e della stessa lealtà che l’ha finora guidata. Confido, signor <span about="https://w3id.org/moro/enoam/data/132016/v1/mention-22" class="mention person" id="mention-22" property="dcterms:references" resource="https://w3id.org/moro/enoam/data/nikita-chrusciov" typeof="deo:Reference">presidente</span>, che i nostri sforzi potranno confluire in questa direzione verso la quale si rivolgono le ansiose speranze di tutta l’umanità.</p><p class="paragraph" data-counter="10" id="p-10">Gradisca, signor <span about="https://w3id.org/moro/enoam/data/132016/v1/mention-1" class="mention person" id="mention-1" property="dcterms:references" resource="https://w3id.org/moro/enoam/data/nikita-chrusciov" typeof="deo:Reference">Presidente</span>, i sensi della mia alta considerazione ed i miei cordiali ed amichevoli saluti.</p><ol id="curatorNotes"><li about="https://w3id.org/moro/enoam/data/132016/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Nikita Krusciov (1894-1971), uomo politico e segretario generale del Partito comunista sovietico dal 1953 al 1964. Dal 1958 assume anche la carica di primo ministro dell’Unione Sovietica. <a href="#curatornote-ref-1">↑</a></li></ol></body></html>