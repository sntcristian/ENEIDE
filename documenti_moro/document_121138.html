<!DOCTYPE html>
<html><head><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.138" name="dcterms.relation"/><meta content="10.48678/unibo/aldomoro1.2.1.138" name="dcterms.identifier"/><meta content="Moro, Aldo, Osservatorio 1 (maggio 1947), in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.138." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Osservatorio 1 (maggio 1947)</title>


</head><body><h1>Osservatorio 1 (maggio 1947)</h1><p class="paragraph" data-counter="1" id="p-1">La certezza del diritto è condizione indispensabile per una vita sociale ordinata ed è perciò tra le mete più intensamente perseguite nei momenti difficili di ricostituzione della comunità nazionale. Tale è indubbiamente il tempo nel quale viviamo, che è infatti caratterizzato da un’ansiosa ricerca d’indirizzi chiari e sicuri per lo svolgimento libero e giusto della vita associata. Ma è pur certo che questo obiettivo non si raggiunge facilmente e che nulla vi è di più pericoloso che l’accelerare i tempi di una naturale faticosa evoluzione e far passare per certo quel diritto che non è tale. Il formalismo giuridico, che può diventare una direttiva di sviluppo politico, è una grande minaccia alla pace sociale.</p><p class="paragraph" data-counter="2" id="p-2">Così da molte parti si lamenta il carattere equivoco o provvisorio di talune soluzioni costituzionali che sono state di recente adottate e se ne trae motivo per ritenere che la nuova costituzione italiana sia per avere una breve vita. Ora, a parte la vitalità del documento, della quale è difficile giudicare, quella motivazione è azzardata e inesatta. È vero che una solida certezza del diritto non si realizza, se i rapporti sociali sottostanti al diritto sono assestati nel modo più opportuno e più giusto. È norma di prudenza lasciare aperte alcune strade per una pacifica evoluzione della incandescente materia sociale ed è umano rinunziare, finché non è possibile muoversi sul terreno sicuro di larghi consensi, ad una rigida certezza del diritto, che è sommo bene per una società, a patto però che non pretenda cristallizzarla mentre è ancora in moto.</p></body></html>