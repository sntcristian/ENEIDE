<!DOCTYPE html>
<html><head><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.193" name="dcterms.relation"/><meta content="10.48678/unibo/aldomoro1.2.1.193" name="dcterms.identifier"/><meta content="Moro, Aldo, Osservatorio 2 (marzo 1948), in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.193." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Osservatorio 2 (marzo 1948)</title>


</head><body><h1>Osservatorio 2 (marzo 1948)</h1><p class="paragraph" data-counter="1" id="p-1">In questi ultimi mesi si è più del solito parlato di cultura e di uomini di cultura. Se ne è parlato in ambienti poco sensibili per questi problemi e comunemente non sufficientemente sereni per trattare della cultura con il rispetto che essa esige. In sostanza con l’accendersi sempre più vivo delle passioni politiche e con l’accentuarsi di quello spirito di fazione che caratterizza in tanta parte la vita pubblica italiana si è avvertita l’opportunità di far ricorso, fra gli altri espedienti, alla cultura e di chiedere agli uomini che la professano una utile testimonianza.</p><p class="paragraph" data-counter="2" id="p-2">Ed uomini di cultura non son restati, purtroppo, indifferenti al richiamo. Non sapremmo dire ora, se sia più deplorevole quella richiesta o questa adesione; se sia più da rimproverare chi utilizza o chi invece, incosciente o scaltro, si lascia utilizzare. Quel che viene sacrificato in tutto ciò non è purtroppo il buon nome o la dignità di alcuni uomini. Quel che è grave, quel che è irreparabile è il naturale decadere del prestigio vero della cultura il quale non può basarsi che su la sua dignità e l’indipendenza di coloro che la professano. È il venir meno al compito che i tempi oscuri rendono più prezioso, compito di comprensione umana, di intesa cordiale, di approfondimento dei valori veri che sono vincolo naturale di unità tra gli uomini. La cultura non vale per il lustro che dà o che si presume dia a movimenti politici e sociali, ma perché conduce alla verità ed approfondisce il senso di umanità nel mondo.</p><p class="paragraph" data-counter="3" id="p-3">Ci sia consentito, mentre è ancora vivo il ricordo del deplorevole abuso fatto di questi valori in tempo fascista, fare richiamo al senso di responsabilità di tutti coloro che hanno comunque possibilità di influire su queste cose, perché non vada perduta questa estrema risorsa di serietà e di unità nel nostro paese.</p></body></html>