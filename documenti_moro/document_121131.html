<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.131" name="dcterms.relation"/><meta content="10.48678/unibo/aldomoro1.2.1.131" name="dcterms.identifier"/><meta content="Moro, Aldo, Il problema costituzionale della scuola, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.131." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Il problema costituzionale della scuola</title>
<div id="mentionMeta"><meta about="https://w3id.org/moro/enoam/data/commissione-per-la-costituzione" typeof="foaf:Organization"/><meta about="https://w3id.org/moro/enoam/data/commissione-per-la-costituzione" content="Commissione per la Costituzione" property="rdfs:label"/><meta about="https://w3id.org/moro/enoam/data/commissione-per-la-costituzione" property="owl:sameAs" resource="http://www.wikidata.org/entity/Q3684787"/><meta about="https://w3id.org/moro/enoam/data/azione-cattolica-italiana" typeof="foaf:Organization"/><meta about="https://w3id.org/moro/enoam/data/azione-cattolica-italiana" content="Azione Cattolica" property="rdfs:label"/><meta about="https://w3id.org/moro/enoam/data/azione-cattolica-italiana" property="owl:sameAs" resource="http://www.wikidata.org/entity/Q3318304"/><meta about="https://w3id.org/moro/enoam/data/chiesa" typeof="foaf:Organization"/><meta about="https://w3id.org/moro/enoam/data/chiesa" content="Chiesa" property="rdfs:label"/><meta about="https://w3id.org/moro/enoam/data/chiesa" property="owl:sameAs" resource="http://www.wikidata.org/entity/Q34651"/><meta about="https://w3id.org/moro/enoam/data/assemblea-costituente-della-repubblica-italiana" typeof="foaf:Organization"/><meta about="https://w3id.org/moro/enoam/data/assemblea-costituente-della-repubblica-italiana" content="Assemblea Costituente" property="rdfs:label"/><meta about="https://w3id.org/moro/enoam/data/assemblea-costituente-della-repubblica-italiana" property="owl:sameAs" resource="http://www.wikidata.org/entity/Q1053185"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>Il problema costituzionale della scuola</h1><p class="paragraph" data-counter="1" id="p-1">È questo un punto del nuovo testo costituzionale, sul quale converge più viva l’attenzione e la preoccupazione dei cattolici italiani. Ed – aggiungiamo – dei non cattolici, perché la vivacità delle discussioni, l’interessamento della stampa, l’estremo vigore nella difesa delle proprie posizioni stanno a dimostrare che da ogni parte si annette al problema della scuola in Italia importanza determinante. </p><p class="paragraph" data-counter="2" id="p-2">Si spiega così che si sia tanto lavorato, per giungere in sede di <span about="https://w3id.org/moro/enoam/data/121131/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/commissione-per-la-costituzione" typeof="deo:Reference">Commissione</span> preparatoria del testo costituzionale, ad un compromesso accettabile, anche se non sia approvato con calore da nessuna delle parti in causa. Sarà bene tener conto, nelle critiche [che] si possono rivolgere al testo costituzionale, dell’accanimento delle discussioni che si sono svolte finora, e delle difficoltà di far trionfare, sotto la pressione di tante e disperate esigenze, tutte le tesi care alla coscienza cattolica. Comunque un compromesso è stato raggiunto ed io ne esporrò qui per grandi linee, i termini, per proporre all’attenzione ed alla discussione degli Assistenti di <span about="https://w3id.org/moro/enoam/data/121131/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/azione-cattolica-italiana" typeof="deo:Reference">Azione Cattolica</span> un tema che è tra i più interessanti per i cattolici italiani. </p><p class="paragraph" data-counter="3" id="p-3">La nostra tesi in questa materia è naturalmente quella della libertà di iniziativa scolastica contro il monopolio dell’insegnamento da parte dello Stato. Naturalmente, se pur non è detto esplicitamente, riconoscere ad enti e singoli il diritto di aprire scuole ed istituti di educazione, val quanto riaffermare il diritto della <span about="https://w3id.org/moro/enoam/data/121131/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/chiesa" typeof="deo:Reference">Chiesa</span> e della famiglia di avviare alla conoscenza le anime dei fanciulli e dei giovani in scuole di propria fiducia. Su questo punto perciò non potevamo non mostrarci intransigenti, per ottenere, come abbiamo ottenuto, un non equivoco riconoscimento della libera iniziativa nell’insegnamento. </p><p class="paragraph" data-counter="4" id="p-4">Restava il problema della competenza dello Stato ad organizzare scuole in ogni ordine e grado, e di dettare le norme generali sulla organizzazione scolastica. Su questo punto, una volta rimosso il pericolo del monopolio statale, della esclusiva competenza dello Stato in materia d’istruzione, motivi di opportunità politica consigliavano di consentire. Ne è derivato un sistema misto di competenze, un parallelismo tra l’iniziativa statale e quella privata, che, se onestamente realizzato attraverso la futura legislazione scolastica, dovrebbe assicurare all’Italia un equilibrio di iniziative a vantaggio della cultura e della libertà. </p><p class="paragraph" data-counter="5" id="p-5">Naturalmente è stata riaffermata nell’ambito della scuola non statale la libertà dell’insegnamento, la quale assicura alle nostre scuole la possibilità di impartire un insegnamento ideologico, senza alcuna illegittima interferenza vincolante da parte dello Stato. </p><p class="paragraph" data-counter="6" id="p-6">Un punto sul quale abbiamo creduto di dover molto insistere, opponendoci a quelle tesi di astratto ed indiscriminato liberalismo che non avrebbero potuto avere alcun seguito serio nella legislazione, è quello del diritto ad ottenere, a parità di condizioni didattiche, la «parificazione» con le scuole statali, e la conseguente eguaglianza di trattamento giuridico per gli alunni. Questo diritto è stato costituzionalmente riconosciuto, ed in merito ad esso si è stabilito che le condizioni fissate dalla legge per la parificazione devono assicurare una libertà effettiva alle scuole ed un’effettiva parità di trattamento agli alunni di esse. Ai quali, inoltre, è assicurata la possibilità di partecipare anch’essi a pubblici concorsi, per ottenere le provvidenze statali in favore degli studenti meritevoli e bisognosi. </p><p class="paragraph" data-counter="7" id="p-7">Naturalmente i deputati democratici cristiani sono stati lieti di dare il loro consenso a tutte le norme che accentuano il carattere popolare della scuola nella nuova democrazia italiana, e dichiarano il diritto di tutti i giovani meritevoli, a qualsiasi categoria sociale appartengano, di adire i più alti gradi dell’istruzione. </p><p class="paragraph" data-counter="8" id="p-8">In conclusione si è data una disciplina che, se non è, sotto il profilo di desiderate esplicite dichiarazioni, del tutto soddisfacente, è tuttavia capace di garantire libertà ed efficienza alle nostre scuole. </p><p class="paragraph" data-counter="9" id="p-9">Certamente, come si è accennato, molto dipenderà dalla futura legislazione che darà concretezza in ogni particolare a questi sommi principi. Di qui la necessità di essere forti e compatti, nell’opinione pubblica e nel parlamento, per combattere con successo le battagli legislative e di grande importanza, che seguiranno la battaglia della <span about="https://w3id.org/moro/enoam/data/121131/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/assemblea-costituente-della-repubblica-italiana" typeof="deo:Reference">Costituente</span>.</p></body></html>