<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.034" name="dcterms.relation"/><meta content="10.48678/unibo/aldomoro1.3.2.034" name="dcterms.identifier"/><meta content="Moro, Aldo, [Resoconto del discorso tenuto a Bari al congresso provinciale Dc], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.034." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Resoconto del discorso tenuto a Bari al congresso provinciale Dc</title>
<div id="mentionMeta"><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/><meta about="https://w3id.org/moro/enoam/data/bari" typeof="dcterms:Location"/><meta about="https://w3id.org/moro/enoam/data/bari" content="Bari" property="rdfs:label"/><meta about="https://w3id.org/moro/enoam/data/bari" property="owl:sameAs" resource="http://www.wikidata.org/entity/Q3519"/><meta about="https://w3id.org/moro/enoam/data/napoli" typeof="dcterms:Location"/><meta about="https://w3id.org/moro/enoam/data/napoli" content="Napoli" property="rdfs:label"/><meta about="https://w3id.org/moro/enoam/data/napoli" property="owl:sameAs" resource="http://www.wikidata.org/entity/Q2634"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/roma" typeof="dcterms:Location"/><meta about="https://w3id.org/moro/enoam/data/roma" content="Roma" property="rdfs:label"/><meta about="https://w3id.org/moro/enoam/data/roma" property="owl:sameAs" resource="http://www.wikidata.org/entity/Q220"/><meta about="https://w3id.org/moro/enoam/data/partito-comunista-italiano" typeof="foaf:Organization"/><meta about="https://w3id.org/moro/enoam/data/partito-comunista-italiano" content="Partito comunista italiano" property="rdfs:label"/><meta about="https://w3id.org/moro/enoam/data/partito-comunista-italiano" property="owl:sameAs" resource="http://www.wikidata.org/entity/Q461886"/></div>

<div id="footnoteMeta"><meta about="https://w3id.org/moro/enoam/data/michele-cento" typeof="foaf:Person"/><meta about="https://w3id.org/moro/enoam/data/michele-cento" content="Michele Cento" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1 class="title">Resoconto del discorso tenuto a Bari al congresso provinciale Dc </h1><p class="paragraph" data-counter="1" id="p-1">Parlando al Congresso provinciale della <span about="https://w3id.org/moro/enoam/data/132034/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc</span> a <span about="https://w3id.org/moro/enoam/data/132034/v1/mention-15" class="mention place" id="mention-15" property="dcterms:references" resource="https://w3id.org/moro/enoam/data/bari" typeof="deo:Reference">Bari</span> in preparazione al Congresso nazionale del Partito, il Presidente del Consiglio on. Aldo Moro ha rilevato l’importanza sempre maggiore che va assumendo per tutto lo schieramento politico italiano il dibattito congressuale, premessa di consapevoli ed impegnative decisioni del maggiore partito italiano. È dunque naturale e doveroso che tutti intervengano, in una franca dialettica di opinioni e con spirito cordiale e costruttivo, ad illuminare i democratici cristiani, e più largamente l’opinione pubblica, sui problemi di fronte ai quali il Paese si trova e sulle scelte coerenti alle quali la classe politica dirigente è chiamata. Per parte mia sono meno direttamente intervenuto in questo dibattito, non già perché me ne disinteressassi, ma perché la stessa funzione che sono stato chiamato ad assolvere alla direzione del Governo di centro-sinistra è una sorta di permanente dichiarazione, più o meno efficace che essa sia, di adesione ad una linea politica, di positivo apprezzamento degli obiettivi di libertà e fruttuosa collaborazione e di allargamento, approfondimento e garanzia della vita democratica che insieme abbiamo indicato al Congresso di <span about="https://w3id.org/moro/enoam/data/132034/v1/mention-20" class="mention place" id="mention-20" property="dcterms:references" resource="https://w3id.org/moro/enoam/data/napoli" typeof="deo:Reference">Napoli</span><sup><a href="#curatornote-1" id="curatornote-ref-1">[1]</a></sup>, considerandoli coerenti con i nostri ideali e nella linea di sviluppo dell'esperienza storica della <span about="https://w3id.org/moro/enoam/data/132034/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc</span>. </p><p class="paragraph" data-counter="2" id="p-2">Inoltre l'azione del Governo che si va snodando pazientemente tra tante difficoltà, resistenze ed incomprensioni, chiarisce essa stessa, soprattutto quando la polemica ci chiama a puntualizzare i nostri propositi, i problemi del Paese ai quali si guarda e le esigenze economiche, sociali e politiche alle quali si deve e si vuole dare soddisfazione. E tuttavia non sarà inutile, in questa fase terminale del dibattito, qualche osservazione in aggiunta alle indicazioni che, esplicitamente od implicitamente, ho avuto occasione di dare e che naturalmente oggi riconfermo. E vorrei innanzitutto osservare quale importanza abbia il fatto che in questo Congresso ci si presenti con una maggioranza organica e con una linea politica che, almeno in linea di principio, si può ritenere si traduca in atto nella esperienza di Governo. So bene che un partito ha sempre, ed è giusto, verifiche da fare, ha da vagliare difficoltà ed approfondire temi, ha da giudicare le persone e l'efficacia dell'opera loro per i fini che il partito persegue. E tuttavia è ben diversa la situazione, quando si tratta, come nel caso nostro, di una linea politica ben definita e, in principio, accettabile o quando invece, chiarita la tendenza del partito, ci si trova di fronte a maggioranze disorganiche, provvisorie, preparatorie, ed utilmente preparatorie, verso nuovi e difficili sviluppi. </p><p class="paragraph" data-counter="3" id="p-3">E ricordando che cosa è costata, di impegno, di sforzo, di sofferenza e di lacerazione alla <span about="https://w3id.org/moro/enoam/data/132034/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc</span>, e non solo alla <span about="https://w3id.org/moro/enoam/data/132034/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc</span><sup><a href="#curatornote-2" id="curatornote-ref-2">[2]</a></sup>, l'acquisizione di questo nuovo equilibrio, ricordando come l'azione del partito in questi anni, a scapito dell'intera organizzazione, fu protesa a fronteggiare situazioni di emergenza ed a preparare e rendere possibile l'auspicata evoluzione, io credo che possiamo nel nostro Congresso registrare questo successo, questo dato nuovo e positivo, dopo anni di ricerca, ed eccitare il nostro senso di responsabilità nell'approfondire e chiarire sì quel che è utile approfondire e chiarire, ma senza cominciare da capo l'angosciosa e defaticante ricerca di una nuova linea politica, mentre questa si va sperimentando con risultati che, essendo in buona fede, si possono considerare nel loro complesso positivi. È giusto che si sappia che non siamo vincolati da una ferrea necessità ma da una libera scelta e che abbiamo gli occhi aperti. Ma è anche giusto che si sappia che la <span about="https://w3id.org/moro/enoam/data/132034/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc</span> ha tanta serietà e prudenza da apprezzare quel che fino a ieri ho voluto e che, pur senza volere riposare ad ogni costo, non intende condannarsi e non intende condannare il Paese ad una perenne e sterile inquietudine nella ricerca di una comodità e di una perfezione impensabili in questa fase mossa e difficile della vita economica, sociale e politica della nazione. Infatti guardando ai problemi del Paese, come giustamente ci si sollecita a fare se ne identifica subito uno preliminare ed essenziale: l'acquisizione di una maggioranza democratica e non una qualsiasi, ma la più idonea a ridurre il potere delle forze totalitarie, a garantire le libere istituzioni, a guidare il Paese sulla via del progresso nella libertà e nella vasta corresponsabilità possibile. </p><p class="paragraph" data-counter="4" id="p-4">La <span about="https://w3id.org/moro/enoam/data/132034/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc</span> ha trovato maggioranze feconde in momenti costruttivi della sua azione. Poi esse sono venute meno in una ragionevole e comprensibile evoluzione sociale e politica. Non vi è ora nessun segno che questa vitalità perenta possa essere restaurata e che le necessarie volontà politiche concorrano a delineare una diversa maggioranza democratica. Bisognerebbe dunque in sede critica indicare non solo difficoltà e ragioni di scontento, ma anche valide e attuabili alternative politiche. Il che non è stato fatto. Un'alternativa elettorale può essere sempre in astratto profilata Ma noi non siamo immemori dei moniti, e giusti moniti, con i quali si invitava la <span about="https://w3id.org/moro/enoam/data/132034/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc</span> a ricercare con attenzione tutti gli elementi positivi e costruttivi che sono nei risultati, pur sfortunati, del 28 aprile 1963<sup><a href="#curatornote-3" id="curatornote-ref-3">[3]</a></sup>. Il che abbiano cercato di fare, tutti insieme, senza abdicazione, con volontà aperta e collaborativa, non mirando ad una nuova prova elettorale, ma considerandola solo come una "extrema ratio" di fronte al rischio del soffocamento e dello snaturamento della <span about="https://w3id.org/moro/enoam/data/132034/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc</span> e cosi continuiamo a pensare e crediamo che così debba ritenere il Congresso di <span about="https://w3id.org/moro/enoam/data/132034/v1/mention-34" class="mention place" id="mention-34" property="dcterms:references" resource="https://w3id.org/moro/enoam/data/roma" typeof="deo:Reference">Roma</span> del nostro partito. Un'indagine critica che si ponga all'interno della logica della formula politica che è stata prescelta è invece legittima ed utile. Essa trova il suo limite non in inammissibili considerazioni di carattere personale, ma in una seria valutazione di quel che siffatta formula significa e contiene e delle condizioni che, in un quadro equilibrato ed obiettivo senza rinuncia e senza iattanza, sono poste naturalmente per la sua sopravvivenza. In materia cosi delicata sono pericolosi ambiguità ed ondeggiamenti. Sul significato poi della scelta politica che abbiamo fatto vorrei aggiungere ancora una osservazione. Ho detto che è importante avere una maggioranza, ma non una qualsiasi maggioranza. </p><p class="paragraph" data-counter="5" id="p-5">Occorre una maggioranza democratica, occorre una maggioranza omogenea e sia pure, quando è cosi importante la posta in gioco, una omogeneità relativa ed in sviluppo, occorre una maggioranza che risolva nella maggiore misura possibile il problema politico della base popolare dello Stato democratico. Il risveglio della coscienza popolare nella società moderna ed anche in <span about="https://w3id.org/moro/enoam/data/132034/v1/mention-32" class="mention place" id="mention-32" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, dove tante ragioni rendono più acuto il problema, è così potente ed insieme così giusto, che solo una indiscutibile ragione di difesa della libertà, come avviene per il <span about="https://w3id.org/moro/enoam/data/132034/v1/mention-36" class="mention organization" id="mention-36" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">Partito comunista</span>, può e deve costituire un diaframma insuperabile per l'allargamento dell'area democratica e cioè per la espansione senza rischi della sfera della responsabilità e del potere. E ciò non già per non cambiare niente ma per cambiare ragionevolmente ed ordinatamente e tuttavia con decisione e fermezza, l'occhio attento alla complessa realtà economica, sociale e politica. E ciò non già per aprire la via, come si teme o si finge di temere, alla sovversione ed all'avventura, ma per assicurare la giusta ed ordinata evoluzione sociale e politica del Paese. E questo vuol dire allargare la sfera del potere popolare e dei ceti medi, senza però alcuna esclusiva classista, ma in una vasta e costruttiva visione della vita democratica in tutte le sue componenti. La nostra scelta di <span about="https://w3id.org/moro/enoam/data/132034/v1/mention-21" class="mention place" id="mention-21" property="dcterms:references" resource="https://w3id.org/moro/enoam/data/napoli" typeof="deo:Reference">Napoli</span><sup><a href="#curatornote-4" id="curatornote-ref-4">[4]</a></sup> risolve non solo e non tanto un problema di governo, ma un problema politico di fondo di estrema importanza per l'avvenire di libertà che vogliamo assicurare al nostro Paese. </p><p class="paragraph" data-counter="6" id="p-6">Per la salvezza delle istituzioni e per il progresso la <span about="https://w3id.org/moro/enoam/data/132034/v1/mention-9" class="mention organization" id="mention-9" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc</span> ha ancora una volta una funzione fondamentale e determinante da svolgere. Anche il Congresso di <span about="https://w3id.org/moro/enoam/data/132034/v1/mention-35" class="mention place" id="mention-35" property="dcterms:references" resource="https://w3id.org/moro/enoam/data/roma" typeof="deo:Reference">Roma</span> si pone sulla linea, ormai lunga, delle tante assunzioni di responsabilità della <span about="https://w3id.org/moro/enoam/data/132034/v1/mention-13" class="mention organization" id="mention-13" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span><sup><a href="#curatornote-5" id="curatornote-ref-5">[5]</a></sup>. Il che vuol dire consapevolezza del processo storico di assestamento e di sviluppo al quale essa ha partecipato e che non è esaurito. Il che vuol dire coscienza vigorosa degli ideali, dei valori e dei compiti che sono propri dei cattolici impegnati sul terreno politico, dei cattolici pronti alla difesa ed allo sviluppo vita democratica in <span about="https://w3id.org/moro/enoam/data/132034/v1/mention-33" class="mention place" id="mention-33" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>. E perciò con un saldo collegamento ad altre forze, con un serrato dialogo, come è proprio della democrazia, ed insieme con il proprio volto e soprattutto la propria anima, in spirito di libertà e di giustizia secondo un'idea cristiana presente ed operosa nel mondo come non mai. Sono questi ideali e questi compiti che ci uniscono, ed è in questa unità di fondo, al di là di ogni asprezza polemica, in questo comune adempimento di un dovere morale e civico insieme, la ragione della nostra storica compattezza nel rendere, oggi come ieri, nella chiarezza, nella lealtà, nell'impegno democratico, un grande servizio al nostro Paese. </p><ol id="curatorNotes"><li about="https://w3id.org/moro/enoam/data/132034/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Il riferimento è al congresso Dc di Napoli del 1962 in cui di fatto venne ufficializzata la linea del centrosinistra organico.  <a href="#curatornote-ref-1">↑</a></li><li about="https://w3id.org/moro/enoam/data/132034/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Moro si riferisce non solo evidentemente alle tensioni interne alla Dc che la nascita del governo di centrosinistra organico ha prodotto – basti pensare alla fuoriuscita dei “centristi” di Scelba dalla direzione unitaria del partito – ma soprattutto a quelle in casa socialista, dove si consuma una vera frattura che spinge alla formazione del Partito socialista di unità proletaria guidato da Tullio Vecchietti e nelle cui fila militano figure come Vittorio Foa e Lelio Basso. <a href="#curatornote-ref-2">↑</a></li><li about="https://w3id.org/moro/enoam/data/132034/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Si tratta delle elezioni politiche del 1963 che vedono un leggero arretramento della Democrazia cristiana e un avanzamento del Partito liberale italiano, verso cui si è spostato il voto moderato dopo l’avvio del centrosinistra.  <a href="#curatornote-ref-3">↑</a></li><li about="https://w3id.org/moro/enoam/data/132034/v1/curatornote-4" id="curatornote-4" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Il riferimento è ancora al Congresso di Napoli già citato sopra.  <a href="#curatornote-ref-4">↑</a></li><li about="https://w3id.org/moro/enoam/data/132034/v1/curatornote-5" id="curatornote-5" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Si tratta del congresso della Dc che si sarebbe dovuto svolgere il 27 giugno 1964 ma che sarebbe stato poi rinviato a settembre a causa della crisi di governo. <a href="#curatornote-ref-5">↑</a></li></ol></body></html>