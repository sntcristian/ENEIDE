<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.2.038" name="dcterms.relation"/><meta content="10.48678/unibo/aldomoro1.2.2.038" name="dcterms.identifier"/><meta content="Moro, Aldo, [Sull’insegnamento delle istituzioni di diritto penale], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Iniziativa democratica (1952-1958), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.2.038." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Iniziativa democratica (1952-1958), 2024" name="description"/><title>[Sull’insegnamento delle istituzioni di diritto penale]</title>
<div id="mentionMeta"><meta about="https://w3id.org/moro/enoam/data/alfonso-tesauro" typeof="foaf:Person"/><meta about="https://w3id.org/moro/enoam/data/alfonso-tesauro" content="Alfonso Tesauro" property="rdfs:label"/><meta about="https://w3id.org/moro/enoam/data/alfonso-tesauro" property="owl:sameAs" resource="http://www.wikidata.org/entity/Q18758699"/><meta about="https://w3id.org/moro/enoam/data/alfonso-tesauro" content="Tesauro, Alfonso" property="skos:prefLabel"/><meta about="https://w3id.org/moro/enoam/data/enrico-sailis" typeof="foaf:Person"/><meta about="https://w3id.org/moro/enoam/data/enrico-sailis" content="Enrico Sailis" property="rdfs:label"/><meta about="https://w3id.org/moro/enoam/data/enrico-sailis" property="owl:sameAs" resource="http://www.wikidata.org/entity/Q19655872"/><meta about="https://w3id.org/moro/enoam/data/enrico-sailis" content="Sailis, Enrico" property="skos:prefLabel"/></div>

<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>[Sull’insegnamento delle istituzioni di diritto penale]</h1><p class="paragraph" data-counter="1" id="p-1">Come<sup><a href="#curatornote-1" id="curatornote-ref-1">[1]</a></sup> professore di diritto penale, io sono convinto che sarebbe utile un corso istituzionale precedente a quello di diritto penale, come avviene per il diritto romano. Infatti, i professori di diritto penale si trovano a dovere approfondire la materia senza che gli studenti abbiano quelle nozioni generali che sono necessarie per poter appunto intraprendere uno studio particolareggiato.</p><p class="paragraph" data-counter="2" id="p-2">Non<sup><a href="#curatornote-2" id="curatornote-ref-2">[2]</a></sup> mi oppongo al rinvio. Però, faccio osservare che sono state fatte delle osservazioni assolutamente inesatte; così, quella sugli esami molto facili che si introducono solo per comodità degli studenti<sup><a href="#curatornote-3" id="curatornote-ref-3">[3]</a></sup>. Per la serietà delle persone che hanno presentato la proposta di legge, ed anche per quella certa serietà che credo di mettere in tutte le cose che faccio alla Camera, questa interpretazione, diciamo così, studentesca della proposta di legge mi sembra offensiva nei confronti dei colleghi che l’hanno presentata e del <span about="https://w3id.org/moro/enoam/data/122038/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/alfonso-tesauro" typeof="deo:Reference">relatore</span><sup><a href="#curatornote-4" id="curatornote-ref-4">[4]</a></sup> che ha accettato di sostenerla.</p><p class="paragraph" data-counter="3" id="p-3">Debbo, inoltre, precisare che vi è sempre un doppio vaglio in quanto, prima le facoltà scelgono tra una trentina di materie quelle che reputano di proporre allo studente; lo studente poi, a sua volta, sceglie tra quelle proposte dalla facoltà le materie che meglio rispondono all’orientamento dei suoi studi.</p><p class="paragraph" data-counter="4" id="p-4">Non so, poi, perché questa materia deve essere considerata tanto facile, quasi una scappatoia, quando in tutte le facoltà ci sono materie il cui programma si esaurisce in dieci, quindici pagine. Non vedo perché alle istituzioni di diritto penale si debba dare questa gratuita attribuzione. </p><p class="paragraph" data-counter="5" id="p-5">Quanto all’opportunità concreta della inclusione di questa materia, ho già detto che sono favorevole. Essendo professore di diritto penale, conosco le angustie in cui il professore di questa materia si trova nel suo insegnamento, obbligato come è a far precedere anche un corso istituzionale, prima di passare a un insegnamento approfondito della materia stessa. Nel diritto privato c’è prima un corso istituzionale e, successivamente, un corso biennale di diritto civile, per cui il professore può svolgere agevolmente due o tre punti della materia che reputi di particolare interesse sotto il profilo professionale o degli studi. Lo stesso avviene per il diritto romano: vi è un insegnamento di istituzioni di diritto romano, un insegnamento di storia di diritto romano ed un insegnamento biennale di diritto romano; sicché gli studenti italiani escono dalla facoltà di giurisprudenza avendo fatto, in sostanza, quattro corsi di diritto romano.</p><p class="paragraph" data-counter="6" id="p-6">Per il diritto penale, invece, avviene che gli studenti sono introdotti immediatamente nello studio di questa materia, senza alcuna preparazione, e nessun professore riesce ad insegnare quello che vorrebbe nello spazio di due anni, perché due anni, se appena si vuole approfondire, sono sufficienti a svolgere solo parzialmente la parte generale, tralasciando tutta la parte speciale che non viene studiata nelle università italiane, mentre è quella che dovrebbe essere più conosciuta in quanto di immediata applicazione pratica.</p><p class="paragraph" data-counter="7" id="p-7">La stessa cosa avviene per il diritto pubblico, di cui ha parlato l’onorevole <span about="https://w3id.org/moro/enoam/data/122038/v1/mention-2" class="mention person" id="mention-2" property="dcterms:references" resource="https://w3id.org/moro/enoam/data/enrico-sailis" typeof="deo:Reference">Sailis</span><sup><a href="#curatornote-5" id="curatornote-ref-5">[5]</a></sup>. Infatti, dopo uno studio generico del diritto costituzionale, ci si introduce nella «selva selvaggia» del diritto amministrativo senza avere le nozioni generali indispensabili.</p><p class="paragraph" data-counter="8" id="p-8">Si è proposta l’inclusione dell’insegnamento di istituzioni di diritto penale tra quelli facoltativi proprio per non dare in questo momento la sensazione che si volesse modificare profondamente l’ordinamento. Ma l’ordinamento, a mio parere, va profondamente modificato, tenendo conto di queste esigenze.</p><p class="paragraph" data-counter="9" id="p-9">La proposta di legge è una proposta seria, degna di essere presa in considerazione. Comunque, se si vuole rinviare io non mi oppongo. Mi oppongo, però, decisamente a che si dia un significato interessato e partigiano ad una proposta presentata esclusivamente nell’interesse degli studi, in base ad una conoscenza approfondita degli ordinamenti delle singole facoltà, che i colleghi i quali hanno parlato evidentemente non hanno.</p><ol id="curatorNotes"><li about="https://w3id.org/moro/enoam/data/122038/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene nella discussione originata dalla presentazione della proposta di legge fatta dall’onorevole Alfonso Tesauro, intervenuto proprio in vece dello stesso Moro, momentaneamente assente.  <a href="#curatornote-ref-1">↑</a></li><li about="https://w3id.org/moro/enoam/data/122038/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene per replicare alla proposta di rinvio della discussione avanzata dall’onorevole Giuseppe Ermini. <a href="#curatornote-ref-2">↑</a></li><li about="https://w3id.org/moro/enoam/data/122038/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> È questa la tesi sostenuta nell’intervento dell’onorevole Roberto Cessi. <a href="#curatornote-ref-3">↑</a></li><li about="https://w3id.org/moro/enoam/data/122038/v1/curatornote-4" id="curatornote-4" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Il relatore è l’onorevole Alfonso Tesauro (1900-1990), giurista, docente universitario, politico, deputato nella I legislatura per il gruppo democratico cristiano. <a href="#curatornote-ref-4">↑</a></li><li about="https://w3id.org/moro/enoam/data/122038/v1/curatornote-5" id="curatornote-5" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Enrico Sailis (1899-1967), giurista, docente universitario, politico, deputato nella I legislatura per il gruppo democratico cristiano. <a href="#curatornote-ref-5">↑</a></li></ol></body></html>