<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.1.0.099" name="dcterms.relation"/><meta content="10.48678/unibo/aldomoro1.1.0.099" name="dcterms.identifier"/><meta content="Moro, Aldo, Dignità, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 1, Gli anni giovanili (1932-1946), a cura di Gaetano Crociata e Paolo Trionfini, edizione e nota storico-critica di Tiziano Torresi, Bologna, Università di Bologna, 2021. DOI: https://doi.org/10.48678/unibo/aldomoro1.1.0.099." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Gli anni giovanili (1932-1946), 2021" name="description"/><title>Dignità</title>
<div id="mentionMeta"><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" content="http://www.wikidata.org/entity/Q38" property="owl:sameAs" resource="http://www.wikidata.org/entity/Q38"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>Dignità</h1><p class="paragraph" data-counter="1" id="p-1">Si è molto parlato e si parla dell’avvenire dell’<span about="https://w3id.org/moro/enoam/data/110099/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>. Mentre si è tutti concordi nel voler ricostruire, non si sa poi bene da che punto quest’opera di restaurazione della patria vinta debba incominciare e si oscilla tra un pessimismo sfiduciato e stanco ed un ottimismo precipitoso e pericoloso. Questa mancanza di idee chiare, questo sentimento discontinuo, questa stanchezza diffusa arrestano purtroppo lo slancio di ripresa del popolo italiano, il quale stenta a ritrovare se stesso. Riconosciamo che oggi in <span about="https://w3id.org/moro/enoam/data/110099/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> si crede poco in definitiva al valore della nostra vita nazionale ed al suo domani.</p><p class="paragraph" data-counter="2" id="p-2">È vero certo che abbiamo perduto tutto o quasi e che la nostra poca ricchezza e potenza, finite nel vortice distruttore di questa guerra, difficilmente, molto difficilmente potranno essere ricostruite nell’immediato avvenire; che l’<span about="https://w3id.org/moro/enoam/data/110099/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> perciò siederà nel consesso dei popoli diminuita di possibilità economiche e politiche per lungo tempo. Se noi anzi volessimo alimentare speranze di ripresa o di rivincita, questa certezza della nostra povertà e debolezza dovrebbe farci cauti nel fissare le direttive della nostra politica futura. Ma noi non vogliamo rivincite; vogliamo credere piuttosto, contro ogni esperienza storica, che il mondo di domani sarà più giusto, che la comunità dei popoli sarà più organica e fraterna, che lo stato d’animo di prepotenza e di sprezzo, che tracci un solco fatale tra vinti e vincitori, sarà superato con un atto di coraggiosa bontà.</p><p class="paragraph" data-counter="3" id="p-3">Non per questo però pensiamo che non spetti a noi un compito nel mondo, che l’<span about="https://w3id.org/moro/enoam/data/110099/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> sia condannata alla mediocrità, essa che ha conferito inestimabili tesori di pensiero e di vita al progresso della civiltà. Nel corso del progressivo, anche se oscuro, sviluppo di quei valori che danno significato al corso degli eventi umani, l’<span about="https://w3id.org/moro/enoam/data/110099/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, malgrado la povertà del suo potenziale economico e politico ha ancora una parola, una alta parola di equilibrio, serenità, di umana bontà da dire. Noi non saremo inutili al mondo, finché, obbedendo alla nostra vocazione più vera, che è artistica, religiosa, scientifica, umanistica insomma, non avremo perduto la nostra dignità di uomini liberi e occupati da problemi umani. I quali non sono, per fortuna, problemi di guerra e di potenza (anche se presuppongono un minimo di sicurezza e di autonomia politica), ma problemi di pace, di una pace operosa, buona, ricca di quei moti interiori, veramente fecondi, nei quali la vita umana compie il suo destino.</p><p class="paragraph" data-counter="4" id="p-4">Per questo abbiamo da riprendere subito coscienza della nostra dignità, come singoli e come popolo, e coltivarla senza iattanza, ma con precisa e costante determinazione, come un irrigettabile [sic] dovere di uomini. Ciò vuol dire incrementare nel miglior modo possibile tutte le attività del <span about="https://w3id.org/moro/enoam/data/110099/v1/mention-9" class="mention place" id="mention-9" property="dcterms:references" resource="https://w3id.org/moro/enoam/data/italia" typeof="deo:Reference">paese</span> attinenti a questa urgente e decisiva ripresa della vita dello spirito in <span about="https://w3id.org/moro/enoam/data/110099/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>. Ciò vuol dire ancora rinnovare con un empito nuovo l’esperienza di vita morale di ciascuno di noi, rifiutando perciò, oggi soprattutto, in tempi di arrivismo, di avventura, di incertezza, ogni compromesso con la diritta e tagliente esigenza che la nostra coscienza morale propone.</p><p class="paragraph" data-counter="5" id="p-5">La nostra ricchezza morale è la sola che ci resti. Ma è tutto. Cerchiamo di non disperdere, con l’abdicazione dalla nostra dignità, quest’ultimo segno, il più grande poi, della nostra umanità ricca di valore.</p><p class="paragraph" data-counter="6" id="p-6">Noi non siamo così ingenui da credere che la struttura democratica, che sta per assumere il nostro <span about="https://w3id.org/moro/enoam/data/110099/v1/mention-10" class="mention place" id="mention-10" property="dcterms:references" resource="https://w3id.org/moro/enoam/data/italia" typeof="deo:Reference">paese</span>, sia così perfetta. Il nostro volto politico sarà poco soddisfacente e genererà debolezze e favorirà il sorgere delle pretese altrui. Una cosa invece può essere piena in noi; lo svolgersi sotterraneo, profondo, originale della vita dello spirito. Quello svolgimento fecondo, il quale, ostacolato ma non impedito durante gli ultimi anni, rese umana e costruttiva la storia d’<span about="https://w3id.org/moro/enoam/data/110099/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> in tempo fascista e fece sì che la nostra patria non finisse, a dispetto delle affermazioni degli antifascisti superficiali, che vivono di esteriorità politica e non sanno riconoscere il travaglio sussistente dello spirito, operoso anche nell’oscurità e nella miseria.</p><p class="paragraph" data-counter="7" id="p-7">Dietro l’incerto volto della nuova esperienza, deve dunque pulsare più rigogliosa che mai la vita spirituale dell’<span about="https://w3id.org/moro/enoam/data/110099/v1/mention-7" class="mention place" id="mention-7" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>; se abbiamo ancora da imparare, possiamo pure insegnare al mondo. Se non lo facessimo, mancheremmo al nostro compito storico. In questo conferimento di valori ai popoli, in questa rinnovata vita morale, in questo tendersi di tutte le energie dello spirito, l’<span about="https://w3id.org/moro/enoam/data/110099/v1/mention-8" class="mention place" id="mention-8" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> avrà ancora una posizione centrale nella storia del mondo.</p><p>Mr.</p></body></html>