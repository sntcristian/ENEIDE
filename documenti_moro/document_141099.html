<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.1.099" name="dcterms.relation"/><meta content="10.48678/unibo/aldomoro1.4.1.099" name="dcterms.identifier"/><meta content="Moro, Aldo, [Discorso a Brescia in vista delle amministrative], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Al ministero degli Esteri e all’opposizione nel partito (giugno 1968 – maggio 1973), a cura di Guido Formigoni e Agostino Giovagnoli, edizione e nota storico-critica di Enrico Palumbo, Bologna, Università di Bologna, 2021. DOI: https://doi.org/10.48678/unibo/aldomoro1.4.1.099." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Al ministero degli Esteri e all’opposizione nel partito (giugno 1968 – maggio 1973), 2021" name="description"/><title>[Discorso aBresciain vista delle amministrative]</title>
<div id="mentionMeta"><meta about="https://w3id.org/moro/enoam/data/brescia" typeof="dcterms:Location"/><meta about="https://w3id.org/moro/enoam/data/brescia" content="Brescia" property="rdfs:label"/><meta about="https://w3id.org/moro/enoam/data/brescia" property="owl:sameAs" resource="http://www.wikidata.org/entity/Q6221"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>[Discorso a Brescia in vista delle amministrative]</h1><p class="paragraph" data-counter="1" id="p-1">Il ministro degli Esteri, on. Aldo Moro, parlando a <span about="https://w3id.org/moro/enoam/data/141099/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/brescia" typeof="deo:Reference">Brescia</span> per la campagna elettorale, ha rilevato l’importanza della nuova e più penetrante forma di autonomia alla quale si sta per dare vita.</p><p class="paragraph" data-counter="2" id="p-2">Il voto del corpo elettorale ne risulta fortemente qualificato. Si tratta infatti di una innovazione radicale, di un fatto, nella sostanza, veramente rivoluzionario. Equilibri superati dovranno cedere il posto ad altri. C’è da vivere una esperienza che chiama il maggior numero di cittadini ed in modo ravvicinato ad occuparsi della cosa pubblica in settori di eccezionale interesse. Decentramento non amministrativo dunque, ma politico. Ebbene un mutamento così rilevante, che diffonde largamente il potere ed esalta la libertà, non è certo esente da rischi. E del resto dove non c’è esperimento, dove non vi sono incognite, dove non c’è pericolo, non c’è vita. Ciò vale a spiegare la lentezza e la cautela che hanno caratterizzato questa attuazione costituzionale.</p><p class="paragraph" data-counter="3" id="p-3">Vi è stata necessariamente una preparazione legislativa, ma ancor più psicologica e politica che non è del resto neppure terminata. Vi sono le leggi quadro da predisporre in tempo; vi sono delicati problemi di raccordo, tra Regioni e Stato e nella sfera stessa delle autonomie, da risolvere. Ma vi sono soprattutto atteggiamenti politici da assumere, i quali valgano a scongiurare i rischi, insiti nell’istituto, ma tutt’altro che invincibili, per l’unità del Paese ed il superamento degli squilibri territoriali, ormai incompatibili con la democrazia italiana.</p><p class="paragraph" data-counter="4" id="p-4">Tutte le forze politiche debbono concorrere al successo di questa prova impegnativa, al compimento di un passo in avanti verso un umano e libero assetto delle strutture politiche del Paese. Certamente il sistema delle autonomie locali è per sua natura fatto di differenziazione, espressione di una feconda varietà nella vita sociale e politica. Lo è in una naturale dialettica entro le stesse forze politiche, le quali assumono posizioni ed esprimono sensibilità diverse, rispettivamente, nella prospettiva del potere centrale e di quello periferico. Vi si aggiungono poi situazioni nelle quali il governo locale è attribuito, in ragione del suffragio universale, a forze di opposizione. Nessuno può temere in tali circostanze un conformismo mortificante. Vi sono già tali elementi di diversità, che non occorre aggiungervene altri, i quali non siano giustificati dalla forza delle cose e che possano compromettere quel moto verso l’unità e la giustizia sociale, alle quali, nella libertà, Regioni, Province e Comuni devono pervenire. Una consapevole coerenza di impostazioni politiche, una naturale affinità di atteggiamenti, una comune preoccupazione per gli indirizzi generali del Paese non possono che influire positivamente sull’attuazione dell’ordinamento regionale e garantire il successo di questa nuova dislocazione del potere. Nulla sarebbe più dannoso che fare delle Regioni, invece che un sistema positivo di governo, uno strumento di opposizione. Niente sarebbe più contrario al significato di una così alta esperienza democratica che il fatto di adoperarla come mezzo pregiudiziale di rottura degli equilibri politici esistenti e della linea di sviluppo legittimamente perseguita in sede di governo. La coerenza tra centro e periferia, nel nuovo contesto democratico d’<span about="https://w3id.org/moro/enoam/data/141099/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, così complesso e ricco di problemi, non è un dovere, irragionevole ed immotivato, da assolvere mediante una meccanica trasposizione di formule, ma un fatto politico, l’espressione di un convincimento profondo, una prova di buona volontà, la manifestazione più persuasiva del successo della politica di centro-sinistra. Se è questo un indirizzo accettato per la sua intrinseca validità, un dato senza alternative per una seria ragione politica, la sua attuazione non può non avere la più ampia ed impegnativa estensione.</p><p class="paragraph" data-counter="5" id="p-5">Ebbene noi abbiamo accettato questa politica, ha proseguito l’on. Moro, non come un fatto di coercizione e di passività, ma come una scelta consapevole e libera, come un modo di aderire alla realtà italiana nel suo movimento, nella sua evoluzione democratica in un quadro politico generale nel quale tutto si tiene: garanzia dell’ordine costituzionale e sviluppo di giustizia, politica interna e politica estera. Certo nessuno potrebbe annullare le diversità dei partiti. Entro ogni partito ed entro il governo vi è una dialettica democratica che riconduce particolari intuizioni al compito comune di rappresentare lo Stato e di guidarne gli sviluppi nella giusta direzione, coerentemente. In questo senso la politica di centro-sinistra, salvata dopo vicende fortunose dalla minaccia del disimpegno e della disgregazione, è espressione significativa di una decisione che definisce la maggioranza, la sua fisionomia ed i suoi compiti. Quello che conta è che questi compiti siano assolti con consapevolezza e fermezza. Niente è più deleterio per lo Stato democratico di un esercizio incerto ed intermittente del potere. Esso non favorirebbe neppure il corretto rapporto con le opposizioni ed ogni positiva evoluzione della situazione politica. Niente potrebbe aggravare la crisi delle nostre istituzioni e del nostro sistema sociale quanto la svogliatezza dei partiti, lo spirito di rinuncia, la incapacità a ritrovare il minimo d’unità necessario per dominare gli avvenimenti e reggere lo Stato.</p><p class="paragraph" data-counter="6" id="p-6">Guardando verso il futuro, alla luce delle tante polemiche ed incertezze che hanno caratterizzato questi due anni della politica italiana, considerando che le ricerche più acutamente critiche di nuovi equilibri hanno approdato alla ricostituzione del Governo di centro-sinistra, c’è da sperare che nessuno voglia rimettere in discussione, ancora una volta, il mandato imperativo che sta per esserci conferito e che nessuno pensi, forzando la situazione, di alterare il significato d’una politica prescelta a ragion veduta, ormai da molti anni, e che non ha né espresso tutte le sue possibilità né esaurito il suo compito. Le stesse opposizioni non propongono alternative, pur conducendo il proprio gioco, pur facendo la propria parte. Le forze di maggioranza a loro volta, pur in un largo dialogo democratico, non si ritraggano dal loro dovere di stare unite, di governare nello spirito originario e rinnovatore del centro-sinistra, espressione della spinta del paese verso una vasta rappresentanza democratica e popolare, capace di sciogliere, nella libertà e nell’ordine, i nodi ancora esistenti della stagnazione sociale e dell’arretratezza e cristallizzazione politica. Non facciamo, non dobbiamo fare una stanca battaglia di retroguardia, ma dobbiamo assumere in pieno il nostro insostituibile compito storico.</p></body></html>