<!DOCTYPE html>
<html><head prefix="rdfs: http://www.w3.org/2000/01/rdf-schema# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.2.043" name="dcterms.relation"/><meta content="10.48678/unibo/aldomoro1.2.2.043" name="dcterms.identifier"/><meta content="Moro, Aldo, [Sull’incompatibilità parlamentare], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Iniziativa democratica (1952-1958), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.2.043." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Iniziativa democratica (1952-1958), 2024" name="description"/><title>[Sull’incompatibilità parlamentare]</title>


<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="fabio: http://purl.org/spar/fabio/ dcterms: http://purl.org/dc/terms/"><h1>[Sull’incompatibilità parlamentare]</h1><p class="paragraph" data-counter="1" id="p-1">Desidero<sup><a href="#curatornote-1" id="curatornote-ref-1">[1]</a></sup> fare brevi osservazioni, quasi soltanto una dichiarazione di voto, relativamente alla proposta che la Giunta delle elezioni ci presenta, e cioè di stabilire l’incompatibilità fra la carica di sindaco o di presidente di deputazione provinciale e quella di deputato. </p><p class="paragraph" data-counter="2" id="p-2">Come è noto ai colleghi, la questione fu aperta oltre un anno fa, quando un’analoga proposta, in linea di principio, fu presentata dalla Giunta delle elezioni alla Camera, la quale allora ritenne che in realtà sussistessero motivi d’incompatibilità fra la carica di sindaco o di presidente di deputazione provinciale e la qualifica di deputato. In ottemperanza al parere espresso dalla Camera, la Giunta delle elezioni ci propone oggi di dichiarare in concreto, nei confronti di quattro colleghi investiti di queste cariche, l’incompatibilità fra la carica di deputato e quella di sindaco o di presidente di deputazione provinciale.</p><p class="paragraph" data-counter="3" id="p-3">La posizione che io, anche a nome del gruppo democristiano, assumo a proposito di questa proposta della Giunta è negativa, cioè ritengo – in accordo, penso, con i colleghi del mio gruppo – che non sia opportuno che la Camera, accogliendo la proposta della Giunta delle elezioni, sancisca in concreto la incompatibilità per questi colleghi. Eccone le ragioni.</p><p class="paragraph" data-counter="4" id="p-4">È noto ai colleghi il dibattito vivace che si ebbe, quando questa questione venne per la prima volta alla nostra Assemblea: dibattito relativo all’interpretazione da dare agli articoli della legge elettorale riguardanti i casi di ineleggibilità e di incompatibilità. Fin da quel momento, da parte di alcuni onorevoli colleghi furono prospettate le ragioni per le quali si riteneva che non solo la lettera della legge, ma anche il suo spirito conducessero a ritenere sussistente soltanto una ineleggibilità a proposito dei sindaci e dei presidenti delle deputazioni, solo ineleggibilità e non anche incompatibilità.</p><p class="paragraph" data-counter="5" id="p-5">Quindi, non sarebbe ammissibile – ritennero allora questi colleghi – una ineleggibilità sopravvenuta, e neppure una incompatibilità. Si è argomentato – e l’argomento mi pare ancora valido – in questo senso: è concepibile che non si ammetta che un sindaco in carica possa presentarsi come candidato per le elezioni politiche, perché si teme giustamente che il candidato deputato, il quale sia sindaco, possa avvalersi delle aderenze che egli ha nell’ambiente sociale nel quale svolge la sua attività amministrativa; ma non vi è alcuna ragione di principio la quale costringa a ritenere che colui che abbia già la carica di deputato non possa essere investito dalla qualifica di sindaco.</p><p class="paragraph" data-counter="6" id="p-6">In quella occasione, malgrado argomentazioni varie in appoggio di questa tesi la Camera ritenne che, in linea di principio, si dovesse tuttavia sancire non solo la ineleggibilità, ma anche l’incompatibilità fra queste cariche.</p><p class="paragraph" data-counter="7" id="p-7">Tuttavia, oggi noi ci troviamo di fronte ad una situazione che presenta qualche elemento di variazione nei confronti di quella in occasione della quale fu presa la decisione di principio. Non parlo soltanto della convinzione mia e di molti colleghi circa la inesattezza della deliberazione presa dalla Camera in quel momento, ma parlo anche di alcuni elementi accessori che possono renderci dubbiosi all’atto di sancire, non più in linea di principio, ma in concreto, l’incompatibilità per i colleghi dei quali si tratta.</p><p class="paragraph" data-counter="8" id="p-8">Innanzitutto, vi è il dubbio circa la capacità della Camera di deliberare su questa materia mediante una sua semplice affermazione di principio. In sostanza, la Camera ha inteso, in quella occasione, interpretare la legge elettorale su questo punto, e l’ha interpretata con una sua decisione di massima, una decisione presa soltanto nell’ambito di questo ramo del Parlamento.</p><p class="paragraph" data-counter="9" id="p-9">Ora, è vero che la Camera in quel caso, essendo giudice, ha inteso interpretare la legge così come ogni giudice fa per la legge che deve applicare. Faccio però notare che vi sono casi nei quali l’incertezza sulla effettiva portata della legge induce il legislatore a ricorrere a quello strumento particolare ed autorevole di interpretazione che è l’interpretazione autentica, cioè una legge interpretativa. Ora nessuno vorrà negare, io credo, anche fra coloro i quali per varie argomentazioni hanno ritenuto in linea di principio la incompatibilità fra queste cariche, che la formulazione della legge, la quale parla soltanto di ineleggibilità, ed il suo spirito rendano in qualche modo dubbiosi nell’accogliere questa interpretazione. E allora io mi domando se la Camera, giunta in questo momento al punto decisivo, cioè dovendo in concreto sancire la incompatibilità per questi colleghi, non debba domandarsi se una ragione di scrupolo non avrebbe imposto il ricorso in questo caso a quel modo qualificato di interpretazione che è la interpretazione autentica o legislativa: cioè qualche cosa che significasse non solo una generica manifestazione di volontà della Camera ma la manifestazione convergente di volontà dei due rami del Parlamento espressa attraverso quelle procedure particolari che sono garanzia di serietà della decisione e che sono appunto caratteristiche della legge.</p><p class="paragraph" data-counter="10" id="p-10">Io credo che tutti noi siamo, quanto meno, perplessi di fronte alla circostanza che ad una decisione così grave in una materia nella quale la legge è perlomeno poco chiara non si giunga attraverso una legge, cioè attraverso una manifestazione univoca della volontà dell’intero Parlamento, ma attraverso una rapida e non formale decisione da parte di questo ramo soltanto del Parlamento. E la nostra perplessità è aggravata dalla circostanza che appunto nell’altro ramo del Parlamento non è stato applicato uno stesso principio, in quanto esso ha ritenuto nei casi nei quali noi sanciamo la incompatibilità che invece incompatibilità non vi sia. Ora, considerata questa circostanza, considerato che siamo al termine di questa legislatura e proprio nella imminenza di valutazioni inerenti al riaffermato principio d’ineleggibilità, soprattutto in considerazione della perplessità che resta nella nostra coscienza per la poca chiarezza della legge e per il carattere non formale della decisione che fu presa, io credo di dover proporre in modo formale alla Camera che sia respinto il principio sancito nella relazione della Giunta delle elezioni e che sia dichiarato che non sussiste nei confronti di questi colleghi una ragione di incompatibilità. E mi auguro che gli onorevoli colleghi di tutti i partiti vogliano, per considerazioni di principio, di diritto e di opportunità, evitare di prendere un provvedimento di questa natura nei confronti di colleghi che tutti stimiamo ed amiamo.</p><ol id="curatorNotes"><li about="https://w3id.org/moro/enoam/data/122043/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene in merito alla decisione della Giunta delle elezioni, nella pubblica udienza del 13 novembre 1952, di proporre alla Camera di pronunciarsi sulla incompatibilità della carica di deputato con le cariche amministrative assunte dagli onorevoli Giorgio La Pira, Emilio Colombo, Mario Angelucci, Augusto Fanelli. <a href="#curatornote-ref-1">↑</a></li></ol></body></html>