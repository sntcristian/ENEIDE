<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.078" name="dcterms.relation"/><meta content="10.48678/unibo/aldomoro1.3.2.078" name="dcterms.identifier"/><meta content="Moro, Aldo, [Commemorazione di Winston Churchill alla Camera dei Deputati], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.078." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Commemorazione di Winston Churchill alla Camera dei Deputati</title>
<div id="mentionMeta"><meta about="https://w3id.org/moro/enoam/data/winston-churchill" typeof="foaf:Person"/><meta about="https://w3id.org/moro/enoam/data/winston-churchill" content="Winston Churchill" property="rdfs:label"/><meta about="https://w3id.org/moro/enoam/data/winston-churchill" property="owl:sameAs" resource="http://www.wikidata.org/entity/Q8016"/><meta about="https://w3id.org/moro/enoam/data/winston-churchill" content="Churchill, Winston" property="skos:prefLabel"/><meta about="https://w3id.org/moro/enoam/data/europa" typeof="dcterms:Location"/><meta about="https://w3id.org/moro/enoam/data/europa" content="Europa" property="rdfs:label"/><meta about="https://w3id.org/moro/enoam/data/europa" property="owl:sameAs" resource="http://www.wikidata.org/entity/Q46"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Commemorazione di Winston Churchill alla Camera dei Deputati </h1><p class="paragraph" data-counter="1" id="p-1">Onorevole Presidente, Onorevoli Colleghi,</p><p class="paragraph" data-counter="2" id="p-2">è con profonda commozione che, in un’ora di lutto per il mondo intero, prendo la parola in questa aula per commemorare a nome del Governo l’uomo illustre scomparso dalla scena del mondo. <span about="https://w3id.org/moro/enoam/data/132078/v1/mention-1" class="mention person" id="mention-1" property="dcterms:references" resource="https://w3id.org/moro/enoam/data/winston-churchill" typeof="deo:Reference">Winston Churchill</span> ormai da tempo appartiene a tutti i popoli. Chi con il suo pensiero e la sua opera illumina ed arricchisce gli ideali umani, non appartiene più solo ad un Paese, ma all’umanità.</p><p>Questo è <span about="https://w3id.org/moro/enoam/data/132078/v1/mention-3" class="mention person" id="mention-3" property="dcterms:references" resource="https://w3id.org/moro/enoam/data/winston-churchill" typeof="deo:Reference">Churchill</span>.</p><p class="paragraph" data-counter="3" id="p-3">Per più di mezzo secolo egli è stato personalità di interesse e di importanza non soltanto nazionale, ma internazionale. La sua straordinaria figura di uomo di Stato ha preso le mosse dalla solida e conservatrice era vittoriana per spingersi verso una nuova epoca di cui è stato uno dei principali artefici.</p><p class="paragraph" data-counter="4" id="p-4">Questo è l’Uomo che oggi noi commemoriamo: favoloso nella fecondità del suo pensiero e nella varietà e ricchezza delle sue opere. Soldato, uomo politico, parlamentare, oratore, scrittore, storico. In tutti questi campi versato come poterono esserlo gli uomini del nostro Rinascimento. Tale è la sua figura: rinascimentale nella sua ricchezza ed interezza e perciò tanto più legata a quelle concezioni classiche e di grandezza di cui la storia gli era modello.</p><p class="paragraph" data-counter="5" id="p-5"><span about="https://w3id.org/moro/enoam/data/132078/v1/mention-4" class="mention person" id="mention-4" property="dcterms:references" resource="https://w3id.org/moro/enoam/data/winston-churchill" typeof="deo:Reference">Churchill</span> è stato egualmente rispettato da amici e da avversari, da coloro che egli ha difeso come da coloro che egli ha combattuto. Al di fuori di ogni retorica vorrei cercare di individuare la ragione di questa comunanza nella ammirazione e nel cordoglio. Credo di rinvenirla in questi tre elementi: l’amore immenso per la sua patria: patriottismo inteso come esaltazione delle qualità e virtù del popolo che egli rappresentava; amore per la libertà, bene supremo dell’umanità, per la quale egli ha combattuto strenuamente e che, nelle ore più oscure della storia, ha confortato nella speranza coloro che vivevano nell’oppressione; straordinario coraggio nel difendere questi ideali che egli giudicava essenziali, perché la vita meritasse di essere vissuta.</p><p class="paragraph" data-counter="6" id="p-6">Certo, una esistenza complessa come la sua non può non essere oggetto di controversia. Ma egli ha il merito di avere sempre detto la verità anche nelle ore più disperate e di aver operato con profonda convinzione nella difesa dei più alti principi. </p><p class="paragraph" data-counter="7" id="p-7">In un’ora particolarmente oscura per il nostro paese, fu deciso nella lotta, ma non ingeneroso nella vittoria. E gli ideali, per cui egli e il suo paese combatterono sono stati il lievito del quale si è alimentata questa nuova Italia, nella democrazia, nella libertà e nella pace.</p><p class="paragraph" data-counter="8" id="p-8">Dopo il conflitto, <span about="https://w3id.org/moro/enoam/data/132078/v1/mention-5" class="mention person" id="mention-5" property="dcterms:references" resource="https://w3id.org/moro/enoam/data/winston-churchill" typeof="deo:Reference">Churchill</span> intravvide in che direzione la storia era destinata a muoversi. Fu il primo ad avere la drammatica visione di un mondo che si coagulava in due blocchi e propugnò la necessità che l’Occidente si unisse per assicurare la pace. Mentre era per tradizione campione di una concezione britannica della organizzazione mondiale, fu tra i primi ad indicare all’<span about="https://w3id.org/moro/enoam/data/132078/v1/mention-7" class="mention place" id="mention-7" property="dcterms:references" resource="https://w3id.org/moro/enoam/data/europa" typeof="deo:Reference">Europa</span> la via della unione, ad additare in questa unione una forza costruttiva e una valida espressione di vita democratica.</p><p class="paragraph" data-counter="9" id="p-9">In una lucida concezione dinamica della storia egli indicò, prima di abbandonare la vita pubblica, la necessità di un incontro ad alto livello che facesse uscire il mondo dalle angosce della guerra fredda.</p><p class="paragraph" data-counter="10" id="p-10">Né vorrei terminare questo ricordo senza un accenno a quella che <span about="https://w3id.org/moro/enoam/data/132078/v1/mention-6" class="mention person" id="mention-6" property="dcterms:references" resource="https://w3id.org/moro/enoam/data/winston-churchill" typeof="deo:Reference">Churchill</span> giudicò fosse la funzione del Parlamento. Egli stesso si definì figlio della Camera dei Comuni, l’arena nella quale le sue virtù umane e il suo ingegno politico si esercitarono e si imposero.</p><p class="paragraph" data-counter="11" id="p-11">“Noi conosciamo, egli diceva, della vita parlamentare le cose che si dicono ed alcune di esse sono vere. Ma dove, al giorno d’oggi, in quale foro, in quale arena un uomo può meglio sviluppare le sue doti e le sue qualità e meglio difendere gli interessi del suo Paese? C’è spazio per tutto: l’intelligenza, il coraggio, l‘inventiva. Il Parlamento è ad un tempo strumento del riformatore e del conservatore, di colui che lotta per allargare la libertà e di colui che desidererebbe rafforzare la disciplina. Ma non vi è posto per chi questa libertà vorrebbe sopprimere…Chiunque ha qualcosa da offrire al suo paese, dovrebbe sforzarsi di farsi strada nel Parlamento perché è lì che poggia la vera fede e il vero potere”. Parole che vanno meditate. </p><p>Onorevoli colleghi,</p><p class="paragraph" data-counter="12" id="p-12">quali che siano le vostre convinzioni e i giudizi di merito, quali che siano le speranze riposta nell’avvenire e le concezioni formatesi sugli sviluppi di questa travagliata epoca e sui destini di questa generazione, inchiniamoci di fronte alla memoria di un grande Uomo. Fu definito il “più giovane dell’<span about="https://w3id.org/moro/enoam/data/132078/v1/mention-8" class="mention place" id="mention-8" property="dcterms:references" resource="https://w3id.org/moro/enoam/data/europa" typeof="deo:Reference">Europa</span>” anche nella vecchiaia, proprio perché le virtù che egli impersonava sono virtù sempre fresche e vive. La sua voce ha un tempo mosso i continenti; le sue parole commuoveranno l’uomo per sempre. Egli è ormai entrato nella storia, per essere il simbolo, al di sopra delle legittime dispute particolari, degli alti ed insostituibili valori della nostra civiltà.</p></body></html>