<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ wdt: http://www.wikidata.org/prop/direct/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.033" name="dcterms.relation"/><meta content="10.48678/unibo/aldomoro1.2.1.033" name="dcterms.identifier"/><meta content="Moro, Aldo, [La tutela del lavoratore. I principi dei rapporti sociali (economici)], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.033." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>[La tutela del lavoratore. I principi dei rapporti sociali (economici)]</title>
<div id="mentionMeta"><meta about="https://w3id.org/moro/enoam/data/lelio-basso" typeof="foaf:Person"/><meta about="https://w3id.org/moro/enoam/data/lelio-basso" content="Lelio Basso" property="rdfs:label"/><meta about="https://w3id.org/moro/enoam/data/lelio-basso" property="owl:sameAs" resource="http://www.wikidata.org/entity/Q3229281"/><meta about="https://w3id.org/moro/enoam/data/lelio-basso" content="lelio-basso" property="wdt:P1986"/><meta about="https://w3id.org/moro/enoam/data/lelio-basso" content="Basso, Lelio" property="skos:prefLabel"/><meta about="https://w3id.org/moro/enoam/data/giuseppe-dossetti" typeof="foaf:Person"/><meta about="https://w3id.org/moro/enoam/data/giuseppe-dossetti" content="Giuseppe Dossetti" property="rdfs:label"/><meta about="https://w3id.org/moro/enoam/data/giuseppe-dossetti" property="owl:sameAs" resource="http://www.wikidata.org/entity/Q370039"/><meta about="https://w3id.org/moro/enoam/data/giuseppe-dossetti" content="giuseppe-dossetti" property="wdt:P1986"/><meta about="https://w3id.org/moro/enoam/data/giuseppe-dossetti" content="Dossetti, Giuseppe" property="skos:prefLabel"/><meta about="https://w3id.org/moro/enoam/data/palmiro-togliatti" typeof="foaf:Person"/><meta about="https://w3id.org/moro/enoam/data/palmiro-togliatti" content="Palmiro Togliatti" property="rdfs:label"/><meta about="https://w3id.org/moro/enoam/data/palmiro-togliatti" property="owl:sameAs" resource="http://www.wikidata.org/entity/Q310158"/><meta about="https://w3id.org/moro/enoam/data/palmiro-togliatti" content="palmiro-togliatti" property="wdt:P1986"/><meta about="https://w3id.org/moro/enoam/data/palmiro-togliatti" content="Togliatti, Palmiro" property="skos:prefLabel"/></div>

<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>[La tutela del lavoratore. I principi dei rapporti sociali (economici)]</h1><p class="paragraph" data-counter="1" id="p-1">[L’onorevole Moro] Propone<sup><a href="#curatornote-1" id="curatornote-ref-1">[1]</a></sup> la seguente formula più sintetica delle altre, nell'intento di concordare i vari punti di vista: «Il cittadino il quale, per qualsiasi ragione e senza sua colpa, si trovi nell'impossibilità di ricavare i mezzi di vita dal suo lavoro, ha diritto di ricevere dalla collettività prestazioni sufficienti per assicurare l'esistenza di lui e della sua famiglia. Tali prestazioni debbono essere aumentate in proporzione al lavoro ed al contributo sociale da lui prestato in precedenza».</p><p class="paragraph" data-counter="2" id="p-2">«La legge regola le modalità relative alla completa attuazione del diritto all'esistenza sancito dalla presente Costituzione».</p><p class="paragraph" data-counter="3" id="p-3">«È organizzata una speciale tutela del lavoro italiano all'estero».</p><p class="paragraph" data-counter="4" id="p-4">Osserva che la sua proposta tiene conto del concetto espresso dall'onorevole <span about="https://w3id.org/moro/enoam/data/121033/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/lelio-basso" typeof="deo:Reference">Basso</span><sup><a href="#curatornote-2" id="curatornote-ref-2">[2]</a></sup>, poiché in essa vengono verificate tutte le ipotesi, nella dizione generica «per qualsiasi ragione e senza sua colpa», del diritto del cittadino di ricevere dalla collettività prestazioni sufficienti ad assicurare l'esistenza di lui e della famiglia; accoglie il principio – considerato nella proposta dell'onorevole <span about="https://w3id.org/moro/enoam/data/121033/v1/mention-2" class="mention person" id="mention-2" property="dcterms:references" resource="https://w3id.org/moro/enoam/data/giuseppe-dossetti" typeof="deo:Reference">Dossetti</span><sup><a href="#curatornote-3" id="curatornote-ref-3">[3]</a></sup> – che queste prestazioni possano essere aumentate in proporzione del contributo di lavoro prestato in precedenza dal cittadino; fa rinvio alla legislazione sociale, vincolandola al diritto che è stato sancito, e conclude con la dichiarazione – comune a tutte le proposte – circa la tutela del lavoro italiano all'estero.</p><p class="paragraph" data-counter="5" id="p-5">[L’onorevole Moro] Osserva<sup><a href="#curatornote-4" id="curatornote-ref-4">[4]</a></sup> che, a suo parere, anche la proposta dell'onorevole <span about="https://w3id.org/moro/enoam/data/121033/v1/mention-8" class="mention person" id="mention-8" property="dcterms:references" resource="https://w3id.org/moro/enoam/data/palmiro-togliatti" typeof="deo:Reference">Togliatti</span><sup><a href="#curatornote-5" id="curatornote-ref-5">[5]</a></sup> entra nei particolari.</p><p class="paragraph" data-counter="6" id="p-6">Aggiunge che, presentando la sua proposta, egli mirava a soddisfare l'esigenza di non considerare i mezzi di attuazione e di limitarsi a fissare il diritto all'esistenza, rinviando alla legislazione ordinaria l'attuazione del diritto stesso. Ad ogni modo, dichiara di essere disposto ad accettare, come basi della discussione la formula proposta dai Relatori<sup><a href="#curatornote-6" id="curatornote-ref-6">[6]</a></sup>.</p><p class="paragraph" data-counter="7" id="p-7">[L’onorevole Moro] Riallacciandosi<sup><a href="#curatornote-7" id="curatornote-ref-7">[7]</a></sup> a quanto ha osservato l'onorevole <span about="https://w3id.org/moro/enoam/data/121033/v1/mention-3" class="mention person" id="mention-3" property="dcterms:references" resource="https://w3id.org/moro/enoam/data/giuseppe-dossetti" typeof="deo:Reference">Dossetti</span>, rileva che la prima parte del comma, proposta dall'onorevole <span about="https://w3id.org/moro/enoam/data/121033/v1/mention-9" class="mention person" id="mention-9" property="dcterms:references" resource="https://w3id.org/moro/enoam/data/palmiro-togliatti" typeof="deo:Reference">Togliatti</span>, si ricollega a quanto è detto nell'articolo successivo sotto un altro profilo; ed aggiunge che l'intervento dello Stato, diretto ad assicurare le condizioni di lavoro, è parallelo all'opera dei sindacati che tendono a questo stesso fine.</p><p class="paragraph" data-counter="8" id="p-8">Quanto alla seconda parte del comma, mi sembra che ci si debba collegare a quanto si è detto in una precedente riunione, cioè che chi è senza lavoro ha diritto di essere assistito dallo Stato. </p><p class="paragraph" data-counter="9" id="p-9">Fa infine presente l'opportunità di scendere ad un'elencazione specifica che rientrerebbe della competenza della terza Sottocommissione.</p><p class="paragraph" data-counter="10" id="p-10">[L’onorevole Moro] Ritiene<sup><a href="#curatornote-8" id="curatornote-ref-8">[8]</a></sup> che una dichiarazione sulla protezione del lavoro da parte dello Stato debba farsi, ma non in questo articolo, bensì nel successivo in cui si parla dei sindacati. A suo parere, quella sarebbe la sede adatta per trattare congiuntamente le due forme di tutela: attraverso sindacati e attraverso lo Stato.</p><p class="paragraph" data-counter="11" id="p-11">[L’onorevole Moro] Si dichiara<sup><a href="#curatornote-9" id="curatornote-ref-9">[9]</a></sup> favorevole alla proposta, di cui approva il concetto, ma ritiene che esso debba essere ripreso sia nell'articolo fondamentale che l'onorevole <span about="https://w3id.org/moro/enoam/data/121033/v1/mention-4" class="mention person" id="mention-4" property="dcterms:references" resource="https://w3id.org/moro/enoam/data/giuseppe-dossetti" typeof="deo:Reference">Dossetti</span> si riserva di premettere alla parte concernente il diritto sociale, sia in quello riguardante l'autotutela dei lavoratori che si effettua mediante i sindacati e che viene integrata con la tutela effettuata dallo Stato.</p><p class="paragraph" data-counter="12" id="p-12">[L’onorevole Moro] Non è d'accordo<sup><a href="#curatornote-10" id="curatornote-ref-10">[10]</a></sup> con l'onorevole <span about="https://w3id.org/moro/enoam/data/121033/v1/mention-10" class="mention person" id="mention-10" property="dcterms:references" resource="https://w3id.org/moro/enoam/data/palmiro-togliatti" typeof="deo:Reference">Togliatti</span> sulla interpretazione che ha dato alla formula da lui proposta. Per eliminare ogni possibilità di equivoco non avrebbe nulla in contrario a sostituire la parola «collettività» con l'altra «Stato».</p><p class="paragraph" data-counter="13" id="p-13">Concorda poi nella modificazione formale proposta dall'onorevole <span about="https://w3id.org/moro/enoam/data/121033/v1/mention-5" class="mention person" id="mention-5" property="dcterms:references" resource="https://w3id.org/moro/enoam/data/giuseppe-dossetti" typeof="deo:Reference">Dossetti</span>.</p><p class="paragraph" data-counter="14" id="p-14">[L’onorevole Moro] Obietta<sup><a href="#curatornote-11" id="curatornote-ref-11">[11]</a></sup> che, a suo parere, si tratta di concetti diversi, parificati sotto il profilo dell'intervento dello Stato, che interverrà nell'uno e nell'altro caso.</p><p class="paragraph" data-counter="15" id="p-15">[L’onorevole Moro] Dichiara<sup><a href="#curatornote-12" id="curatornote-ref-12">[12]</a></sup> di insistere nella sua proposta; soltanto in linea subordinata è disposto ad accedere alla proposta fatta dall’onorevole <span about="https://w3id.org/moro/enoam/data/121033/v1/mention-11" class="mention person" id="mention-11" property="dcterms:references" resource="https://w3id.org/moro/enoam/data/palmiro-togliatti" typeof="deo:Reference">Togliatti</span>.</p><ol id="curatorNotes"><li about="https://w3id.org/moro/enoam/data/121033/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene nel dibattito sulla proposta di riformulazione dell’articolo in discussione avanzata dall’onorevole Dossetti: «Chiunque si trovi nell’impossibilità di lavorare per motivi indipendenti dalla sua volontà – età, stato fisico o mentale, ragioni di contingenza – ha diritto a prestazione almeno pari a al minimo vitale riconosciuto dalla legge e da aumentarsi in proporzione del lavoro o del contributo da lui eventualmente prestato in precedenza». <a href="#curatornote-ref-1">↑</a></li><li about="https://w3id.org/moro/enoam/data/121033/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Lelio Basso (1903-1978), avvocato, politico, deputato all’Assemblea costituente per il gruppo del partito socialista italiano di unità proletaria. Si veda la voce del DBI, a firma Piero Craveri, vol. 34, 1988. <a href="#curatornote-ref-2">↑</a></li><li about="https://w3id.org/moro/enoam/data/121033/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Giuseppe Dossetti (1913-1996), docente di Diritto canonico, deputato all’Assemblea costituente per il gruppo democratico cristiano. Si veda la voce del DBI, a firma Paolo Pombeni, 2012. <a href="#curatornote-ref-3">↑</a></li><li about="https://w3id.org/moro/enoam/data/121033/v1/curatornote-4" id="curatornote-4" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene nella discussione su quale proposta debba essere presa a base del dibattito.  <a href="#curatornote-ref-4">↑</a></li><li about="https://w3id.org/moro/enoam/data/121033/v1/curatornote-5" id="curatornote-5" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Palmiro Togliatti (1893-1964), segretario politico del partito comunista italiano, deputato all’Assemblea costituente, ministro di Grazia e giustizia nel I governo De Gasperi. Si veda la voce del DBI, a firma Franco Andreucci, vol. 95, 2019. La proposta dell’onorevole Togliatti è la seguente: «Il lavoro, nelle sue diverse forme, è protetto dallo Stato, il quale interverrà per assicurare l’esistenza degli invalidi e inabili. Tutti i cittadini hanno diritto all’assicurazione sociale. La legislazione sociale regola le assicurazioni contro gli infortuni, le malattie, la disoccupazione, l’invalidità e la vecchiaia; protegge in modo particolare il lavoro delle donne e dei minori; stabilisce la durata della giornata lavorativa e il salario minimo individuale e familiare. È organizzata una speciale tutela del lavoro italiano all’estero». <a href="#curatornote-ref-5">↑</a></li><li about="https://w3id.org/moro/enoam/data/121033/v1/curatornote-6" class="" id="curatornote-6" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> I relatori sono gli onorevoli Palmiro Togliatti e Roberto Lucifero.  <a href="#curatornote-ref-6">↑</a></li><li about="https://w3id.org/moro/enoam/data/121033/v1/curatornote-7" id="curatornote-7" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene nel dibattito sulla proposta di articolo dell’onorevole Palmiro Togliatti.  <a href="#curatornote-ref-7">↑</a></li><li about="https://w3id.org/moro/enoam/data/121033/v1/curatornote-8" id="curatornote-8" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene nel dibattito sollevato dalle osservazioni del presidente Umberto Tupini, il quale ritiene che nell’articolo già approvato sul diritto al lavoro sia implicitamente riconosciuta la protezione del lavoro da parte dello Stato.  <a href="#curatornote-ref-8">↑</a></li><li about="https://w3id.org/moro/enoam/data/121033/v1/curatornote-9" id="curatornote-9" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene nella votazione sul primo comma del terzo articolo proposto dall’onorevole Palmiro Togliatti: «Il lavoro, nelle sue diverse forme, è protetto dallo Stato». <a href="#curatornote-ref-9">↑</a></li><li about="https://w3id.org/moro/enoam/data/121033/v1/curatornote-10" id="curatornote-10" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene a difesa della propria proposta, ribattendo all’onorevole Palmiro Togliatti il quale si è detto contrario alla proposta Moro perché in essa non è considerato «il concetto nuovo e decisivo della assicurazione obbligatoria per tutti i cittadini». <a href="#curatornote-ref-10">↑</a></li><li about="https://w3id.org/moro/enoam/data/121033/v1/curatornote-11" id="curatornote-11" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene nuovamente in merito alle divergenze con l’onorevole Palmiro Togliatti.  <a href="#curatornote-ref-11">↑</a></li><li about="https://w3id.org/moro/enoam/data/121033/v1/curatornote-12" id="curatornote-12" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene ribadendo il sostegno alla propria proposta. <a href="#curatornote-ref-12">↑</a></li></ol></body></html>