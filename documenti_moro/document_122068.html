<!DOCTYPE html>
<html><head prefix="rdfs: http://www.w3.org/2000/01/rdf-schema# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.2.068" name="dcterms.relation"/><meta content="10.48678/unibo/aldomoro1.2.2.068" name="dcterms.identifier"/><meta content="Moro, Aldo, [Sulle scuole di magistero per la donna], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Iniziativa democratica (1952-1958), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.2.068." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Iniziativa democratica (1952-1958), 2024" name="description"/><title>[Sulle scuole di magistero per la donna]</title>


<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="fabio: http://purl.org/spar/fabio/ dcterms: http://purl.org/dc/terms/"><h1>[Sulle scuole di magistero per la donna]</h1><p class="paragraph" data-counter="1" id="p-1">La presente<sup><a href="#curatornote-1" id="curatornote-ref-1">[1]</a></sup> proposta di legge tende a riordinare le scuole professionali femminili, previste ai numeri 3 e 4 dell’articolo 1 della legge 15 giugno 1931 n. 889, sotto la forma più propria di Istituti tecnici femminili. Tali Istituti in parte sono stati creati ed hanno già funzionato in via sperimentale con successo in questi anni. È pertanto urgente dare ad essi uno stabile assetto giuridico nella forma ormai assunta di Istituti tecnici femminili, anche per permettere lo svolgimento dei relativi esami in corrispondenza dei corsi di studi effettivamente seguiti in questi anni a titolo sperimentale. </p><p class="paragraph" data-counter="2" id="p-2">Di fronte a questa esigenza urgente non può evidentemente opporsi l’opportunità di attendere l’approvazione della legge contenente norme generali sull’istruzione, approvazione che peraltro può ritenersi ancora lontana. </p><p class="paragraph" data-counter="3" id="p-3">Nell’articolo 1 si stabilisce la trasformazione delle Scuole di magistero professionale per la donna con le annesse scuole professionali femminili. </p><p class="paragraph" data-counter="4" id="p-4">Nell’articolo 2 sono indicate le finalità che detti Istituti perseguono, preparando all’insegnamento dell’economia domestica e dei lavori femminili. </p><p class="paragraph" data-counter="5" id="p-5">Nell’articolo 3 sono previsti gli insegnamenti impartiti nei corsi ed è stabilito che le materie di insegnamento nei corsi specializzati siano fissate con decreto del Presidente della Repubblica. </p><p class="paragraph" data-counter="6" id="p-6">Al termine del quinquennio si sostengono esami di Stato per l’abilitazione professionale alle attività tecniche femminili. </p><p class="paragraph" data-counter="7" id="p-7">Tali esami di abilitazione saranno indetti per la prima volta nella prima sessione di esame successiva alla data di entrata in vigore della presente legge. </p><p class="paragraph" data-counter="8" id="p-8">Particolari norme sono dettate per il personale direttivo, insegnante, tecnico di ruolo della scuola di magistero professionale per la donna, il quale viene inquadrato nel ruolo degli Istituti tecnici femminili. </p><p class="paragraph" data-counter="9" id="p-9">La presente proposta di legge non comporta onere finanziario e pertanto, anche sotto questo profilo, se ne raccomanda l’approvazione.</p><p>Proposta di legge</p><p>Art. 1.</p><p class="paragraph" data-counter="10" id="p-10">Le scuole di magistero professionale per la donna con le annesse scuole professionali femminili, previste ai numeri 3 e 4 dell’articolo 1 della legge 15 giugno 1931, n. 889, sono trasformate in Istituti tecnici femminili, i quali sono disciplinati dalle norme contenute negli articoli seguenti. </p><p class="paragraph" data-counter="11" id="p-11">Nulla invece è innovato nei riguardi delle scuole professionali femminili non aggregate a scuole di magistero professionale per la donna. </p><p>Art. 2.</p><p class="paragraph" data-counter="12" id="p-12">Gli Istituti tecnici femminili hanno lo scopo di preparare all’esercizio delle attività tecniche specificamente femminili. </p><p class="paragraph" data-counter="13" id="p-13">Essi hanno, di regola, un indirizzo generale diretto alla preparazione teorica e pratica necessaria per l’insegnamento dell’economia domestica e dei lavori femminili e possono assumere indirizzi specializzati in relazione a settori della tecnica interessanti le suddette attività ed alle particolari esigenze della vita economica. </p><p>Art. 3.</p><p class="paragraph" data-counter="14" id="p-14">Il corso degli studi negli Istituti tecnici femminili ha la durata di un quinquennio. </p><p class="paragraph" data-counter="15" id="p-15">Nell’indirizzo generale sono impartiti i seguenti insegnamenti: religione, educazione fisica, italiano, storia, geografia, scienze naturali, chimica, merceologia, pedagogia, storia dell’arte, lingua straniera, disegno, matematica, contabilità, fisica, legislazione sociale, igiene e puericultura, economia domestica, esercitazioni pratiche. </p><p class="paragraph" data-counter="16" id="p-16">Le materie di insegnamento teorico e pratico degli indirizzi specializzati sono determinate, a norma dell’articolo 10 del regio decreto 21 settembre 1938, n. 2038, convertito nella legge 2 giugno 1939, n. 739, con decreto del Presidente della Repubblica promosso dal Ministero della pubblica istruzione. </p><p class="paragraph" data-counter="17" id="p-17">Gli orari e programmi di insegnamento dell’indirizzo generale e degli indirizzi specializzati sono stabiliti con decreto del Ministro della pubblica istruzione. </p><p>Art. 4.</p><p class="paragraph" data-counter="18" id="p-18">Al termine del quinquennio si sostengono esami di Stato per l’abilitazione professionale alle attività tecniche femminili e si consegue il relativo diploma. </p><p>Art. 5.</p><p class="paragraph" data-counter="19" id="p-19">I diplomi di abilitazione rilasciati dagli Istituti tecnici femminili hanno pieno valore per l’ammissione alle stesse classi di concorso alle quali dà adito il diploma di abilitazione delle Scuole di magistero professionale per la donna. </p><p class="paragraph" data-counter="20" id="p-20">Ai diplomi predetti sono, altresì, estesi, in quanto titoli di studio di istituti medi di istruzione di II grado, gli stessi effetti riconosciuti dalle vigenti disposizioni ai titoli di abilitazione rilasciati dagli altri istituti tecnici. </p><p>Art. 6.</p><p class="paragraph" data-counter="21" id="p-21">Con successivo decreto del Presidente della Repubblica, promosso dal Ministro della pubblica istruzione, di concerto con quello del tesoro, saranno determinati gli Istituti tecnici femminili derivati dalla trasformazione di cui all’articolo 1 della presente legge, il numero dei loro corsi completi e la tabella organica di ciascun Istituto, con l’indicazione degli orari d’obbligo, e sarà, altresì, determinato il contributo dello Stato occorrente per il funzionamento degli istituti stessi. </p><p>Art. 7.</p><p class="paragraph" data-counter="22" id="p-22">La spesa complessiva derivante dalla trasformazione prevista dal citato articolo 1 della presente legge non dovrà superare quella che lo Stato sostiene attualmente per il mantenimento delle scuole da trasformare. </p><p>Art. 8.</p><p class="paragraph" data-counter="23" id="p-23">Per quanto non previsto dalla presente legge gli Istituti tecnici femminili sono regolati dalle norme contenute nella legge 15 giugno 1941, n. 889, e successive modificazioni, relative agli Istituti tecnici industriali. </p><p>Art. 9.</p><p class="paragraph" data-counter="24" id="p-24">Gli esami di abilitazione di cui al precedente articolo 4 saranno indetti per la prima volta nella prima sessione di esami immediatamente successiva alla data di entrata in vigore della presente legge. </p><p class="paragraph" data-counter="25" id="p-25">A tali esami saranno ammesse le alunne che hanno frequentato gli Istituti tecnici femminili già funzionanti a titolo di esperimento.</p><p>Art. 10.</p><p class="paragraph" data-counter="26" id="p-26">Il personale direttivo, insegnante e tecnico delle scuole di magistero professionale per la donna, in ruolo alla data di entrata in vigore della presente legge, o da nominare in base ai concorsi indetti prima della stessa data per posti di ruolo nelle predette scuole, è inquadrato nei ruoli degli Istituti tecnici femminili, nei posti corrispondenti, in base al giudizio di una apposita Commissione nominata dal Ministro della pubblica istruzione. </p><p class="paragraph" data-counter="27" id="p-27">Il personale insegnante e tecnico di ruolo delle scuole professionali femminili annesse alle scuole di magistero professionale per la donna, che, alla data di entrata in vigore della presente legge, trovasi in servizio nelle scuole predette e che, per l’attività svolta, abbia dimostrato una adeguata preparazione e una particolare capacità didattica, potrà essere inquadrato nei ruoli degli Istituti tecnici femminili, su proposta motivata del Consiglio di amministrazione di ciascuno di essi e previo parere di una Commissione nominata dal Ministro della pubblica istruzione, la quale sottoporrà il suddetto personale a colloquio su argomenti attinenti al posto da coprire. </p><p class="paragraph" data-counter="28" id="p-28">Il personale inquadrato nel ruolo degli Istituti tecnici femminili conserva i diritti acquisiti di carriera e di stipendio previsti dall’articolo 6 del regio decreto 6 maggio 1923, n. 1054. </p><p class="paragraph" data-counter="29" id="p-29">Il personale non inquadrato nonché quello di ruoli speciali transitori continua ad appartenere al proprio ruolo restando temporaneamente a prestare servizio negli Istituti tecnici femminili. Esso può, peraltro, essere trasferito nelle scuole professionali femminili isolate o in altri tipi di scuole in cui, per legge, è previsto il passaggio.</p><ol id="curatorNotes"><li about="https://w3id.org/moro/enoam/data/122068/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro presenta la propria proposta di legge. <a href="#curatornote-ref-1">↑</a></li></ol></body></html>