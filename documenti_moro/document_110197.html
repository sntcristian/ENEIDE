<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.1.0.197" name="dcterms.relation"/><meta content="10.48678/unibo/aldomoro1.1.0.197" name="dcterms.identifier"/><meta content="Moro, Aldo, Esame di coscienza, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 1, Gli anni giovanili (1932-1946), a cura di Gaetano Crociata e Paolo Trionfini, edizione e nota storico-critica di Tiziano Torresi, Bologna, Università di Bologna, 2021. DOI: https://doi.org/10.48678/unibo/aldomoro1.1.0.197." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Gli anni giovanili (1932-1946), 2021" name="description"/><title>Esame di coscienza</title>
<div id="mentionMeta"><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/mezzogiorno" typeof="dcterms:Location"/><meta about="https://w3id.org/moro/enoam/data/mezzogiorno" content="Mezzogiorno" property="rdfs:label"/><meta about="https://w3id.org/moro/enoam/data/mezzogiorno" property="owl:sameAs" resource="http://www.wikidata.org/entity/Q207989"/></div>

<div id="footnoteMeta"><meta about="https://w3id.org/moro/enoam/data/tiziano-torresi" typeof="foaf:Person"/><meta about="https://w3id.org/moro/enoam/data/tiziano-torresi" content="Tiziano Torresi" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>Esame di coscienza</h1><p class="paragraph" data-counter="1" id="p-1">Forse è giunto il momento, mentre il primo grande ciclo della storia italiana sta per concludersi, di arrischiare una valutazione onesta e serena di quel che è stato con la sua straordinaria efficacia indicatrice ed ammonitrice. «LaRassegna» mancherebbe al suo compito verso l’opinione pubblica del <span about="https://w3id.org/moro/enoam/data/110197/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/mezzogiorno" typeof="deo:Reference">Mezzogiorno</span> d’<span about="https://w3id.org/moro/enoam/data/110197/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> e delle Isole se si rifiutasse a questo esame di coscienza, che è un po’ l’esame di coscienza dell’Italiano medio, né fascista, né antifascista alla rumorosa moda oggi dominante, né nazionalista e neppure ciecamente, miticamente internazionalista, né ottimista né pessimista ad oltranza, né reazionario, né rivoluzionario. Mentalità, si dirà, da “uomo comune”? Mentalità, cioè, mediocre, rinunciataria, semplicista, senza impegni di sorta?</p><p class="paragraph" data-counter="2" id="p-2">A noi sembra, su questo punto, si debba rispondere in senso nettamente negativo. Si è detto da più parti, con affrettata compiacenza, che questo è il tempo dell’uomo comune, il quale, compromesso da svariate guerre e rivoluzioni, suole ora riprendere il dominio di sé e respinge le inutili e interessate complicazioni e tutto sistema con il suo buonsenso guardingo ed utilitario<sup><a href="#curatornote-1" id="curatornote-ref-1">[1]</a></sup>. Poiché il giornale ha propugnato di volta in volta soluzioni di compromesso, ha ascoltato tutti ed in tutti gli ambienti, ha fatto richiamo sovente alla indeformabile realtà delle cose, si può pensare che il nostro lavoro sia stato fatto sotto l’insegna dell’“uomo della strada”. E noi, poiché l’una espressione vale l’altra, non ci rifiutiamo alla qualificazione, purché ci si intenda sul suo significato.</p><p class="paragraph" data-counter="3" id="p-3">La storia non è mai dei mediocri, men che mai in epoche, come questa, ardenti e creative, mentre urgono infiniti problemi con una progressione complicatissima verso l’intimo dell’uomo. Noi siamo stati e siamo contro il falso eroismo parolaio e le interessate deformazioni; contro la superbia della vita, per quella umiltà e semplicità di cuore, alla quale, come un supremo correttivo, l’attività politica rettamente intesa non può sottrarsi. Siamo stati e siamo per l’uomo non irrequieto e non complicato di vana complicazione, ma il nostro ideale non è di una umanità mediocre, senza pensieri, senza contrasti di idee, senza tormenti, senza quel crudo e sostanziale eroismo nel quale si risolve un umanesimo senza aggettivi. Non abbiamo voluto, no, solleticare gli istinti peggiori, adescando ora alla reazione, ora alla rivoluzione in nome della vita arida e piatta. Di fronte ad una tremenda situazione di equivoci spirituali, di dissensi, di sconforti, di esasperazioni e disperazioni all’uomo cosciente e libero abbiamo chiesto lo sforzo supremo dell’esercizio del suo io più alto, per non cedere ed andare avanti. Gli abbiamo chiesto di volere senza paura il pensiero e l’azione, per rendersi conto di sé e degli altri e per tracciare, in armonia con le altre, la sua via faticosa nel mondo.</p><p class="paragraph" data-counter="4" id="p-4">Questa richiesta di attenzione vigile ed operosa, di presenza a sé ed al mondo, questo tentativo di capire tutto, anche il vano contorcimento, nella sua intima espressività, sono avviamento alla democrazia e ne costituiscono anzi, al di là delle formule, la profonda sostanza. Una democrazia in termini di tormentato e misurato umanesimo è stato il criterio ispiratore di questo lavoro, il quale ha sempre voluto esprimere fede nell’avvenire della democrazia, nella suprema ragione democratica della vita sociale.</p><p class="paragraph" data-counter="5" id="p-5">Rifiutando lo schema formale, per battere questa più difficile strada, volendo di ogni problema operare una riduzione in termini umani (per pietà, per amore, per fiducia nell’uomo), l’attività politica ci è apparsa compresa nella complessa realtà della vita.</p><p class="paragraph" data-counter="6" id="p-6">Un autentico liberalismo non può prescindere da questo controllo rigoroso, da questo criterio di misura fondato sulle risorse supreme della personalità. La politica è una grandissima cosa, se si inserisca armoniosamente in un quadro complesso di valori e prenda respiro e luce da tutti. Siamo stati perciò contro le esasperazioni provinciali e le politichette da corridoio, auspicando il serio dibattito delle idee, la signorile superiorità delle forme, il disinteresse pronto di chi è disposto a rinunziare e ad andarsene, per non accettare compromessi con la propria dignità morale.</p><p class="paragraph" data-counter="7" id="p-7">Su di un piano così elevato destra e sinistra si avvicinano l’una all’altra e si allontanano insieme, piccole come sono, ridotte a due formulette in antitesi, in un mondo così complesso e così inquieto. Abbiamo voluto la giustizia nell’ordine. Abbiamo aperta la via alla legittima aspirazione politica delle così dette masse, le quali sono una cosa seria quando cessano di essere strumenti di manovra e si riducono alla loro sostanza umana. Agli uomini di sinistra abbiamo chiesto e chiediamo di educare innanzitutto e sopratutto il popolo sovrano, di accendere una luce di moralità nelle coscienze che debbono potersi controllare, di rinunziare alla fretta rovinosa, quando si tratta di preparare gli animi alla grande prova della vita sociale.</p><p class="paragraph" data-counter="8" id="p-8">Ed abbiamo detto anche, di volta in volta, parole di pace e di amore, di raccoglimento, di interiorità, di responsabilità. Non ce ne pentiamo, anche se esse non son mai di moda ed oggi meno che mai. Sono, in fondo, le sole serie e costruttive che si possano pronunziare; le sole che non lascino strascichi di amarezza e di dubbio; le sole che vadano sempre bene, anche se sembrino giungere ad un risultato negativo.</p><p class="paragraph" data-counter="9" id="p-9">Le abbiamo dette queste parole senza eccessiva fiducia nello sviluppo immediato, ma con una grande fede nella bontà della vita.</p><p>Mr.</p><ol id="curatorNotes"><li about="https://w3id.org/moro/enoam/data/110197/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/tiziano-torresi" typeof="fabio:Comment"> Qui Moro probabilmente allude, senza citarlo, al successo del settimanale <em>L’Uomo qualunque</em>, fondato da Guglielmo Giannini nel dicembre 1944, attorno al quale sarebbe sorto l’omonimo movimento politico. <a href="#curatornote-ref-1">↑</a></li></ol></body></html>