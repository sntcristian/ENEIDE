<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.188" name="dcterms.relation"/><meta content="10.48678/unibo/aldomoro1.3.2.188" name="dcterms.identifier"/><meta content="Moro, Aldo, [Resoconto del discorso tenuto a Roma per il 75° anniversario della fondazione della società Esso], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.188." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Resoconto del discorso tenuto a Roma per il 75° anniversario della fondazione della società Esso</title>
<div id="mentionMeta"><meta about="https://w3id.org/moro/enoam/data/vincenzo-cazzaniga" typeof="foaf:Person"/><meta about="https://w3id.org/moro/enoam/data/vincenzo-cazzaniga" content="Vincenzo Cazzaniga" property="rdfs:label"/><meta about="https://w3id.org/moro/enoam/data/vincenzo-cazzaniga" content="Cazzaniga, Vincenzo" property="skos:prefLabel"/><meta about="https://w3id.org/moro/enoam/data/new-york" typeof="dcterms:Location"/><meta about="https://w3id.org/moro/enoam/data/new-york" content="New York" property="rdfs:label"/><meta about="https://w3id.org/moro/enoam/data/new-york" property="owl:sameAs" resource="http://www.wikidata.org/entity/Q60"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Resoconto del discorso tenuto a Roma per il 75° anniversario della fondazione della società Esso</h1><p class="paragraph" data-counter="1" id="p-1">Il Presidente del Consiglio, on. Aldo Moro, parlando ad un’Assemblea dei Dipendenti della Esso Standard Italiana in occasione del 75° anniversario della fondazione della società, ha espresso al Presidente della Esso italiana <span about="https://w3id.org/moro/enoam/data/132188/v1/mention-4" class="mention person" id="mention-4" property="dcterms:references" resource="https://w3id.org/moro/enoam/data/vincenzo-cazzaniga" typeof="deo:Reference">Cazzaniga</span> ed ai Dirigenti della Società madre di <span about="https://w3id.org/moro/enoam/data/132188/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/new-york" typeof="deo:Reference">New York</span>, venuti in questa lieta ricorrenza in Italia, il compiacimento più vivo per l’opera svolta in così lungo arco di tempo, accompagnando e favorendo lo sviluppo dell’economia italiana.</p><p class="paragraph" data-counter="2" id="p-2">Infatti al continuo progresso della Società, che ha saputo superare per l’infaticabile energia dei suoi Dirigenti e Dipendenti i tanti momenti difficili che si sono presentati in questi anni, ha corrisposto il continuo progresso dell’Italia, cui si dischiudono nuove prospettive, delle quali, come ha detto il Presidente <span about="https://w3id.org/moro/enoam/data/132188/v1/mention-5" class="mention person" id="mention-5" property="dcterms:references" resource="https://w3id.org/moro/enoam/data/vincenzo-cazzaniga" typeof="deo:Reference">Cazzaniga</span>, sono poste le premesse proprio in questi anni di fervore creativo. Il Presidente del Consiglio ha poi rilevato che il progresso generale del Paese non può essere concepito altrimenti che in termini di giustizia e cioè di sempre più diffuso benessere, di sempre più piena partecipazione di tutte le zone ed i settori economici ai beni e valori della società italiana. È da apprezzare, in questo senso, come meritorio e significativo il fatto che la Esso abbia esteso la sua azione nel Mezzogiorno, operando anche in omenti molto difficili con una grande fiducia nella ripresa e nell’avvenire dell’economia italiana. Personalmente al Presidente <span about="https://w3id.org/moro/enoam/data/132188/v1/mention-6" class="mention person" id="mention-6" property="dcterms:references" resource="https://w3id.org/moro/enoam/data/vincenzo-cazzaniga" typeof="deo:Reference">Cazzaniga</span> l’on. Moro ha espresso la usa riconoscenza per averlo confortato nei momenti più oscuri della congiuntura con una siffatta manifestazione di fiducia, che era condivisa nei più qualificati ambienti economici statunitensi.</p><p class="paragraph" data-counter="3" id="p-3">All’Ambasciatore degli Stati Uniti, presente alla cerimonia, il Presidente del Consiglio ha rivolto un cordiale saluto, rinnovando sentimenti di calorosa amicizia per il popolo americano.</p><p class="paragraph" data-counter="4" id="p-4">L’on. Moro ha concluso con espressioni di apprezzamento per la privata iniziativa, la quale si colloca con propria responsabilità nel quadro costituito dell’assolvimenti dei compito dello Stato e dalla identificazione delle finalità sociali da perseguire. Egli ha infine rivolto un cordialissimo saluto ai Dipendenti della Esso ed alle loro famiglie, sottolineando il valore della fedeltà al lavoro, oggi ricordate e premiata, e della concordia nazionale nella libertà come insostituibile strumento di benessere, di giustizia e di progresso. </p></body></html>