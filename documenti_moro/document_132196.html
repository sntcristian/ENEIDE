<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.196" name="dcterms.relation"/><meta content="10.48678/unibo/aldomoro1.3.2.196" name="dcterms.identifier"/><meta content="Moro, Aldo, [Discorso alla nazione in merito ai provvedimenti presi per le zone colpite], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.196." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Discorso alla nazione in merito ai provvedimenti presi per le zone colpite dall’alluvione</title>
<div id="mentionMeta"><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Discorso alla nazione in merito ai provvedimenti presi per le zone colpite dall’alluvione</h1><p class="paragraph" data-counter="1" id="p-1">Il Consiglio dei Ministri di ieri ha concluso la fondamentale attività del Governo per fronteggiare le gravissime conseguenze dei nubifragi dei giorni scorsi. Si è trattato di un evento assolutamente eccezionale per la sua intensità e per la sua vastità. Non si ricorda un'altra circostanza nella quale contemporaneamente in tante regioni d'<span about="https://w3id.org/moro/enoam/data/132196/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> sia dovuta intervenire in modo così vasto ed intenso l'azione protettiva e restauratrice dello Stato.Naturalmente vi sono state delle deficienze, vi sono stati dei ritardi dovuti all'immensità della catastrofe che si è abbattuta su di noi, ma in complesso mi sembra che abbiamo fatto il nostro dovere. Il primo tempo della nostra azione era questo: salvare le vite, provvedere alle più urgenti riparazioni del tessuto della vita civile del nostro Paese, soprattutto nelle grandi città che sono state colpite dall'alluvione. Subito dopo ci siamo dedicati a predisporre i provvedimenti per fronteggiare le conseguenze di questa anormale situazione determinatasi nel nostro Paese. </p><p class="paragraph" data-counter="2" id="p-2">Devo ricordare che abbiamo quasi subito, nel momento culminante della rovina determinata dal nubifragio, riunito il Consiglio dei Ministri che ha adottato alcune prime decisioni. Sono state le decisioni di emergenza, cioè abbiamo messo a disposizione del Ministero dei Lavori Pubblici soprattutto, poi del Ministero degli Interni e di altri ministeri particolarmente impegnati, i mezzi indispensabili per fronteggiare le prime necessità che si erano venute determinando. Poi, abbiamo cominciato a guardarci intorno, mentre continuava, purtroppo necessariamente, l'opera di Soccorso in alcune zone, mentre si provvedeva in modo più intenso a ricondurre a condizioni di normalità soprattutto le grandi città colpite dal nubifragio; abbiamo cominciato a elaborare i provvedimenti definitivi per consentire il ripristino delle opere pubbliche e del servizi essenziali e per avviare a normalità la vita economica delle zone colpite. </p><p class="paragraph" data-counter="3" id="p-3">Si è trattato di un compito molto pesante, molto difficile, che ha richiesto un certo tempo. Innanzitutto per una più esatta rilevazione dei danni che il nubifragio ha determinato in così vaste zone del nostro Paese. Questo accertamento è stato difficile. Non può dirsi neppure ora del tutto compiuto. Potremmo avere delle sorprese. Speriamo che in qualche caso siano delle buone sorprese, nel senso di trovare che in talune situazioni le condizioni sono migliori di quanto avessimo temuto. L'accertamento non è quindi del tutto compiuto. Però siamo stati in condizione ormai di predisporre i provvedimenti di fondo per il superamento di questo momento eccezionalmente difficile per il nostro Paese. </p><p class="paragraph" data-counter="4" id="p-4">Per far presto sono stati necessari numerosi incontri tra ministri. Credo ci siamo riuniti in comitato interministeriale per cinque o sei volte nel corso di queste giornate con una continuità resa necessaria dalla complessità e difficoltà dei problemi che dovevano essere affrontati. Sicché, dopo questa preparazione, abbiamo potuto oggi presentare e approvare con una notevole rapidità un insieme di provvedimenti che prendono forma di un unico decreto legge, e quindi di un provvedimento legislativo di urgenza, unico appunto pur nella varietà delle sue formulazioni, pur nella diversità delle competenze dei vari ministeri interessati. Abbiamo creduto, anche tenendo conto di autorevoli suggerimenti, fosse meglio dare una visione d'insieme degli strumenti attraverso i quali noi ci ripromettiamo di risolvere i problemi aperti dal disastro che si è abbattuto sull'<span about="https://w3id.org/moro/enoam/data/132196/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>. Come si fa fronte a queste necessità? </p><p class="paragraph" data-counter="5" id="p-5">È evidente che una situazione come questa non può che sollecitare una forte solidarietà nazionale. Non possiamo uscire da questa stretta per riprendere il nostro cammino di progresso e di giustizia se non ci stringiamo tutti e non dimostriamo la nostra solidarietà. Credo che la stiamo dimostrando tutti, attraverso i concorsi volontari che affluiscono a sollievo delle miserie di tanti nostri concittadini, mala dobbiamo dimostrare anche attraverso la volenterosa accettazione dei sacrifici che nel settore fiscale ci sono richiesti. Il precedente decreto-legge aveva previsto l'aumento di dieci lire per ogni litro di benzina, cioè si toccava un consumo di vaste proporzioni, con un sacrificio limitato, capillare, che è stato, mi pare, accolto con senso di patriottismo dagli italiani che ne sono stati colpiti. </p><p class="paragraph" data-counter="6" id="p-6">Abbiamo dovuto prendere delle altre misure. Abbiamo istituito per l'anno 1967, solo per l'anno 1967, desidero dirlo (e si tratta di un sacrificio chiesto una volta tanto, quindi un anno per questa nuova imposta, due anni per la benzina fino al 31 dicembre 1968) un'addizionale straordinaria del dieci per cento sulle imposte dirette, con naturalmente degli esoneri per i redditi minori, e lasciando fuori le imposte e sovraimposte sui redditi agrari, che sono notoriamente dei redditi molto limitati. </p><p class="paragraph" data-counter="7" id="p-7">Quindi prima abbiamo colpito, come era necessario, con il sistema della imposizione indiretta, oggi, abbiamo colpito con il sistema della imposizione diretta. È un sacrificio che permette di coprire una parte notevole delle spese di cui ho parlato, che assommano a 455 miliardi. Ma questo contributo non è sufficiente. Allora noi abbiamo devoluto, per la misura di 103 miliardi, una emissione di obbligazioni, che era in corso per altre finalità che possono essere ritardate di qualche tempo, sì da avere non solo un'integrazione di oltre cento miliardi per completare la copertura dei 455 miliardi necessari per questo provvedimento, ma anche per rendere disponibili delle somme immediatamente spendibili, perché il nostro compito è di intervenire immediatamente. Evidentemente vi sono delle opere il cui pagamento è naturalmente dilazionabile o perché richiedono dei tempi tecnici di esecuzione; vi sono invece alcune spese che debbono essere fatte immediatamente. A questo scopo non sarebbero state sufficienti le normali imposte che maturano con una certa lentezza e gradualità: abbiamo provveduto in questo modo con questi 103 miliardi. Naturalmente la nostra preoccupazione è di imporre dei sacrifici, del resto io credo volenterosamente accettati dal popolo italiano, ma di non compromettere la vita economica generale del Paese. Compromettere questa vita economica generale vorrebbe dire evidentemente aggiungere alla sventura che è caduta su di noi un'altra sventura, cioè la ripresa di una congiuntura sfavorevole. </p><p class="paragraph" data-counter="8" id="p-8">Dobbiamo preoccuparci. Ecco perché abbiamo lavorato così intensamente in questi giorni per la ricerca delle forme meno incisive sulla normale vita economica del Paese. Naturalmente alcune di queste misure incidono sulla produzione, cioè aumentano in qualche modo i costi di produzione, benché siano state opportunamente distribuite. Ecco perché in queste circostanze abbiamo ritenuto di dover prolungare di un anno l'attuale sistema dei massimali in ordine di assegni familiari, che avrebbe dovuto essere rivisto appunto a partire dal prossimo anno. Ed abbiamo previsto un'altra cosa. Vi è nel fondo globale del nuovo bilancio un fondo per la fiscalizzazione degli oneri sociali, per alleviare, appunto, i costi di esercizio delle imprese. In queste circostanze noi abbiamo ritenuto in linea di principio, ma il provvedimento non è stato ancora adottato, che questi fondi potessero servire per riassestare il bilancio deficitario delle gestioni previdenziali e mutualistiche, evitando così di dovere aumentare i contributi di datori di lavoro e di lavoratori, il che avrebbe aggravato la condizione della produzione. D'altra parte, pensiamo che una parte di queste somme potrebbero essere utilizzate per cominciare il finanziamento della legge di proroga sui fiumi e sulla sistemazione del suolo, che è un impegno fondamentale del Governo, una legge che ha funzionato finora con un flusso di finanziamenti che noi pensiamo debba essere aumentato, che noi contiamo ai porre in essere al più presto, proprio per colpire il più possibile alla radice i mali che ci hanno in questi giorni dato queste tristi vicende.</p><p class="paragraph" data-counter="9" id="p-9">Allora, che cosa possiamo concludere? Il popolo italiano è chiamato dal Governo, ma è chiamato soprattutto dal suo senso di responsabilità, a fare uno sforzo di solidarietà e di fraternità. Il senso di questo sforzo è sanare le ferite e riprendere il cammino. Speriamo di riprendere il cammino nelle stesse zone sinistrate, speriamo che continui il progresso generale del Paese attraverso lo sforzo concorde del popolo italiano. Dobbiamo avere la consapevolezza della gravità del colpo che ci è stato inferto, ma dobbiamo avere al tempo stesso la consapevolezza dell'enorme capacità di ripresa del popolo italiano il quale, tante volte si è rialzato dopo essere stato colpito. Si rialzerà ancora una volta. E lo farà, se saremo uniti, se saremo concordi, di una reale concordia civile, se sapremo fare, tutti al nostro posto, il nostro dovere. </p></body></html>