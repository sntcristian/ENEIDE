<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ wdt: http://www.wikidata.org/prop/direct/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.130" name="dcterms.relation"/><meta content="10.48678/unibo/aldomoro1.3.2.130" name="dcterms.identifier"/><meta content="Moro, Aldo, [Brindisi in onore delle delegazioni estere per la chiusura del Concilio ecumenico Vaticano II], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.130." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Brindisi in onore delle delegazioni estere per la chiusura del Concilio ecumenico Vaticano II</title>
<div id="mentionMeta"><meta about="https://w3id.org/moro/enoam/data/papa-giovanni-xxiii" typeof="foaf:Person"/><meta about="https://w3id.org/moro/enoam/data/papa-giovanni-xxiii" content="Giovanni XXIII" property="rdfs:label"/><meta about="https://w3id.org/moro/enoam/data/papa-giovanni-xxiii" property="owl:sameAs" resource="http://www.wikidata.org/entity/Q23873"/><meta about="https://w3id.org/moro/enoam/data/papa-giovanni-xxiii" content="papa-giovanni-xxiii" property="wdt:P1986"/><meta about="https://w3id.org/moro/enoam/data/papa-giovanni-xxiii" content="Giovanni, X, X, I, I, I" property="skos:prefLabel"/><meta about="https://w3id.org/moro/enoam/data/papa-paolo-vi" typeof="foaf:Person"/><meta about="https://w3id.org/moro/enoam/data/papa-paolo-vi" content="Paolo VI" property="rdfs:label"/><meta about="https://w3id.org/moro/enoam/data/papa-paolo-vi" property="owl:sameAs" resource="http://www.wikidata.org/entity/Q16975"/><meta about="https://w3id.org/moro/enoam/data/papa-paolo-vi" content="paolo-vi-papa-santo" property="wdt:P1986"/><meta about="https://w3id.org/moro/enoam/data/papa-paolo-vi" content="Paolo, V, I" property="skos:prefLabel"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Brindisi in onore delle delegazioni estere per la chiusura del Concilio ecumenico Vaticano II</h1><p class="paragraph" data-counter="1" id="p-1">Eccellenze, Signori, nel porgere loro un saluto amichevole e cordiale - saluto del popolo e del Governo italiano, saluto di questa Roma consapevole di essere al centro di una missione di universalità, saluto mio personale - sono preso da un senso di commozione e di orgoglio. La commozione scaturisce dalla portata storica dell'evento che sta per concludersi, evento che, pur trascendendo la nostra vicenda umana, si inserisce in essa in modo così vivo additando la necessità della pacificazione degli spiriti e della comprensione tra i popoli. E orgoglio è noi per il fatto che è stato anche a noi, nelle nostre funzioni di Governo, di operare in adesione agli alti ideali che in questa assise ci sono stati indicati, promuovendo tra l'altro una politica di amicizia verso tutti i popoli del mondo. È in questo quadro di grande significato la contemporanea presenza a Roma di così qualificata rappresentanza di popoli e di governi, la quale dà occasione all'incontro di questa sera, che costituisce un onore per il Governo italiano e ne eccita momenti di gratitudine verso quanti hanno voluto aderire al nostro invito. L'evento che ci unisce è di tale e così chiara portata spirituale e storica che sarebbe presunzione il volere illustrare il significato altissimo di questo Concilio Vaticano II che, iniziatosi tre anni or sono, sta ora per chiudersi. Ricorderò soltanto che la sua storia è legata al nome e all' opera di due grandi pontefici succedutisi in questi ultimi anni sulla Cattedra di S. Pietro: <span about="https://w3id.org/moro/enoam/data/132130/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/papa-giovanni-xxiii" typeof="deo:Reference">Giovanni XXIII</span> e <span about="https://w3id.org/moro/enoam/data/132130/v1/mention-2" class="mention person" id="mention-2" property="dcterms:references" resource="https://w3id.org/moro/enoam/data/papa-paolo-vi" typeof="deo:Reference">Paolo VI</span>. </p><p class="paragraph" data-counter="2" id="p-2">Ricorderò che questo Concilio ha inteso affrontare, tra i suoi temi principali, quelli della posizione della Chiesa verso le conquiste culturali, sociali e morali del mondo moderno ed i rapporti con le Chiese cristiane di altra confessione, con ogni religione ed infine con tutti gli uomini. Come tale resterà, come un alto e coraggioso segno del tempo in cui viviamo. Di esso ricorderemo soprattutto lo spirito di universalità e di umanità profonda che lo ha animato: L'uomo nel suo rapporto con Dio e con la società, il valore e la libertà dell'essere umano sono al centro di ogni preoccupazione e della ricerca per un mondo di dignità, di giustizia e di pace. Perché al fondo della nobilissima azione intrapresa dal Papato non è chi non veda un chiaro fondamentale obiettivo di pace: pace attraverso l'esercizio cristiano della carità; pace attraverso la realizzazione di più giuste condizioni di vita; pace attraverso il rispetto della libertà di pensiero e di culto ed il dialogo fra i credenti e fra gli uomini; pace attraverso la comprensione e la collaborazione internazionale. Questa forza animatrice del Concilio Ecumenico risalta ancora più evidente se la iniziativa viene considerata alla luce degli altri memorabili avvenimenti. Il mio pensiero va particolarmente all'alto monito che fu il testamento spirituale di Papa <span about="https://w3id.org/moro/enoam/data/132130/v1/mention-1" class="mention person" id="mention-1" property="dcterms:references" resource="https://w3id.org/moro/enoam/data/papa-giovanni-xxiii" typeof="deo:Reference">Giovanni XXIII</span>; al significato dei pellegrinaggi compiuti da <span about="https://w3id.org/moro/enoam/data/132130/v1/mention-3" class="mention person" id="mention-3" property="dcterms:references" resource="https://w3id.org/moro/enoam/data/papa-paolo-vi" typeof="deo:Reference">Paolo VI</span>; al messaggio che Egli volle recare anche a nome del Concilio Ecumenico alle Nazioni Unite assieme ad «una ratifica morale e solenne di quella altissima istituzione». </p><p class="paragraph" data-counter="3" id="p-3">«Noi celebriamo qui Egli disse in quella storica occasione -l’epilogo di un faticoso pellegrinaggio in cerca di un colloquio con il mondo intero da quando ci è stato comandato: andate e portate la buona novella a tutte le genti». Per ogni uomo politico e per ogni cristiano la pace è obiettivo fondamentale. Noi ci troviamo oggi qui riuniti sul cammino che porta a quella meta. Ed in questa missione noi ed i nostri Paesi abbiamo la ventura di essere incoraggiati dalla parola di Chi si è fatto così nobilmente e universalmente interprete delle aspirazioni più profonde dei popoli anche attraverso questo Concilio Vaticano che continuerà ad illuminare il cammino dell'umanità. </p><p class="paragraph" data-counter="4" id="p-4">L'epoca che viviamo è epoca difficile nella storia dei popoli: è epoca in cui prospettive di benessere economico e sociale su scala mai finora raggiunta sono bensì aperte all'unanimità, ma allo stesso tempo sono nelle mani dell'uomo mezzi di distruzione di inimmaginabile potenza. Che in questa situazione piena di ombre la voce che si alza da una Cattedra così alta si congiunga al voto e alla volontà dei governanti perché si realizzi, con pazienza e con fiducia, un costruttivo incontro tra i popoli che contribuisca a mano a mano a creare un più umano e stabile assetto della comunità internazionale. Colgo l'occasione per formulare il voto più fervido perché la nostra opera comune sia sempre saldamente impostata su istanze di pace nel mondo e di maggior benessere e sviluppo sociale ed umano per tutti i popoli. Con questi sentimenti invio il mio saluto devoto ed un sincero augurio ai Capi di Stato dei Paesi qui rappresentati, agli illustri delegati dei Paesi amici convenuti a Roma, ai popoli che Loro rappresentano nella fiducia che le nostre comuni speranze possano pienamente realizzarsi. </p></body></html>