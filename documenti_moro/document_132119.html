<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ wdt: http://www.wikidata.org/prop/direct/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.119" name="dcterms.relation"/><meta content="10.48678/unibo/aldomoro1.3.2.119" name="dcterms.identifier"/><meta content="Moro, Aldo, [Resoconti dei discorsi tenuti a Lecce], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.119." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Resoconti dei discorsi tenuti a Lecce</title>
<div id="mentionMeta"><meta about="https://w3id.org/moro/enoam/data/lecce" typeof="dcterms:Location"/><meta about="https://w3id.org/moro/enoam/data/lecce" content="Lecce" property="rdfs:label"/><meta about="https://w3id.org/moro/enoam/data/lecce" property="owl:sameAs" resource="http://www.wikidata.org/entity/Q13386"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/papa-paolo-vi" typeof="foaf:Person"/><meta about="https://w3id.org/moro/enoam/data/papa-paolo-vi" content="Paolo VI" property="rdfs:label"/><meta about="https://w3id.org/moro/enoam/data/papa-paolo-vi" property="owl:sameAs" resource="http://www.wikidata.org/entity/Q16975"/><meta about="https://w3id.org/moro/enoam/data/papa-paolo-vi" content="paolo-vi-papa-santo" property="wdt:P1986"/><meta about="https://w3id.org/moro/enoam/data/papa-paolo-vi" content="Paolo, V, I" property="skos:prefLabel"/><meta about="https://w3id.org/moro/enoam/data/organizzazione-delle-nazioni-unite" typeof="foaf:Organization"/><meta about="https://w3id.org/moro/enoam/data/organizzazione-delle-nazioni-unite" content="ONU" property="rdfs:label"/><meta about="https://w3id.org/moro/enoam/data/organizzazione-delle-nazioni-unite" property="owl:sameAs" resource="http://www.wikidata.org/entity/Q1065"/><meta about="https://w3id.org/moro/enoam/data/nato" typeof="foaf:Organization"/><meta about="https://w3id.org/moro/enoam/data/nato" content="NATO" property="rdfs:label"/><meta about="https://w3id.org/moro/enoam/data/nato" property="owl:sameAs" resource="http://www.wikidata.org/entity/Q7184"/><meta about="https://w3id.org/moro/enoam/data/europa" typeof="dcterms:Location"/><meta about="https://w3id.org/moro/enoam/data/europa" content="Europa" property="rdfs:label"/><meta about="https://w3id.org/moro/enoam/data/europa" property="owl:sameAs" resource="http://www.wikidata.org/entity/Q46"/><meta about="https://w3id.org/moro/enoam/data/giovanni-pieraccini" typeof="foaf:Person"/><meta about="https://w3id.org/moro/enoam/data/giovanni-pieraccini" content="Giovanni Pieraccini" property="rdfs:label"/><meta about="https://w3id.org/moro/enoam/data/giovanni-pieraccini" content="Pieraccini, Giovanni" property="skos:prefLabel"/><meta about="https://w3id.org/moro/enoam/data/giovanni-pieraccini" property="owl:sameAs" resource="http://www.wikidata.org/entity/Q3767938"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Resoconti dei discorsi tenuti a Lecce </h1><p class="paragraph" data-counter="1" id="p-1">Parlando a <span about="https://w3id.org/moro/enoam/data/132119/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/lecce" typeof="deo:Reference">Lecce</span> in un pubblico comizio, il Presidente del Consiglio, on. Aldo Moro, richiamandosi all’esposizione che gli era stata fatta dei problemi che interessano la popolazione salentina, ha riconfermato che l’impegno primario del Governo è di assicurare l’ordinato sviluppo della comunità nazionale ed, in esso il riscatto delle genti meridionali da una secolare condizione d’inferiorità, ingiustificabile ed inammissibile.</p><p class="paragraph" data-counter="2" id="p-2">Non si tratta naturalmente di un meccanismo automatico e miracolosamente risolutivo così come viene indicato da una facile demagogia. Né si tratta di fare ovunque le stesse cose, mentre, oltre tutto, con i comitati regionali per la programmazione si vuole scoprire e rivelare la vera vocazione di ciascuna regione nel contesto della vita nazionale. Ma quel che conta è che si vada avanti, come noi vogliamo, con il passo che è possibile tenere. E quando accenniamo al ritmo possibile dello sviluppo, non intendiamo identificare questa possibilità in una sorta di fatalistico e stanco abbandono. Tenere il passo che la società indica come possibile, significa sprigionare tuttavia tutte le energie che corrispondono alle speranze del paese ed alla nostra responsabilità. Le difficoltà nelle quali ci siamo imbattuti ed in parte ancora ci imbattiamo non ci scoraggiano, ma ci pungolano. Sentiamo il peso degli ostacoli che attraversano la nostra strada. Ma ciascuno ha la sua prova da affrontare. Ed a noi è toccata quella, indubbiamente grave, di dominare un'avversa congiuntura economica, che andava superata, avendo sempre presenti gl'irrinunciabili obiettivi dello sviluppo. Abbiamo fatto così; con fede immutata abbiamo lavorato per la stabilità dei prezzi, il riassetto della bilancia dei pagamenti, la ripresa economica che si delinea, benché ancora debole. Su questa base è nostro proposito ed impegno di continuare ad operare, perché la ripresa si accentui e si consolidi, per fare di una maggiore ricchezza un uso più giusto. Le forze politiche hanno assunto così pesanti responsabilità, di continuare ad adempiere il loro dovere verso il Paese. </p><p class="paragraph" data-counter="3" id="p-3">Non si tratta di un diritto da esercitare e perciò disponibile. Tanto meno di una comodità da godere. Si tratta di un dovere che, per chiari segni, coloro che lo hanno già assunto, mostrano di volere continuare ad adempiere. È in discussione il modo migliore, per rendere efficace questa comune responsabilità; ma non che una tale responsabilità possa essere abbandonata come per un atto di irriflessione o di stanchezza. Siamo, direi, più che stanchi, affaticati da una difficile prova quale quella finora affrontata con una realtà dura ed ostile ed una opinione pubblica piuttosto chiusa. Ma è chiara la consapevolezza del nostro dovere e ferma la volontà di adempierlo. Dibattiti in corso, di grande interesse, nei partiti dovrebbero servire a sottolineare questa consapevolezza e questo impegno, aprendo un discorso vasto ed intrecciato sul modo migliore di condurre innanzi un lavoro comune. Da questo esame realistico, lucido e responsabile è auspicabile possa emergere una più profonda intesa tra noi; vorrei dire non un'accettazione rassegnata del fatto di essere maggioranza, ma l’orgoglio e l'impegno di servire il paese, assumersi le massime responsabilità, sulla base di un consenso che dà un'investitura importante ed irrinunciabile. </p><p class="paragraph" data-counter="4" id="p-4">In effetti, quali che siano state e siano le difficoltà psicologiche e politiche che ci siamo trovati dinanzi, la verità è che, in forza di una intuizione maturata lentamente e poi diventata più penetrante e diffusa, abbiamo realizzato l'equilibrio più avanzato e che meglio corrisponde, nell'attuale momento storico, alle esigenze del paese. Dico questo, senza alcuna presunzione ed anzi con il rispetto per gli altri che è nel mio costume e che, del resto, la mia carica m'impone. Vi saranno bene dei democratici fuori del Governo. Ma non si tratta di questo, bensì della esigenza storica che si allarghi la vita democratica, che forze ostili e ribelli entrino con fiducia nello Stato democratico, per assicurare il progresso nella libertà. In questo senso è tutt'altro che indifferente che più vaste forze popolari assumano, possano assumere, vogliano assumere la difesa dello Stato democratico e fare della libertà e della legge il solo strumento di evoluzione economica, sociale e politica. Se abbiamo fatto quel che abbiamo fatto, vuol dire che in quella direzione si può guardare con fiducia. E questo affidamento è davvero nel senso della storia. Ma non possiamo certo andare più in là di così. Non possiamo consentire che altri, oltre quelli ai quali abbiamo già dato meritata fiducia, possano disporre delle chiavi dello Stato democratico. Questo punto è assolutamente chiaro e definitivo. Tanti anni di polemica sull'essenziale, sulla libertà cioè, senza della quale nessuno sviluppo umano è pensabile e con la quale ogni vero progresso è non solo possibile, ma fatale, dimostrano che altri si nutre d'illusioni o fa, invece che politica, mera propaganda. Nessuna nuova maggioranza è in vista nel senso del progresso sociale e dell' elevazione civile del Paese. Per il resto si dica pure che vi sono alternative, che ho motivo di ritenere ancora puramente matematiche. E se pure fossero realizzabili, magari per un'effimera esperienza, non sarebbe meno vero che la legge dello sviluppo democratico e del consolidamento delle istituzioni ci porta oggi in una direzione diversa. Credendo, così come noi crediamo, nella libertà come il massimo bene e facendo affidamento su di essa, con la responsabilità che ne consegue, per guidare su di un sicuro binario il progresso civile di questa società inquieta, noi contiamo di potere riconsegnare all'elettorato, così come abbiamo promesso pur tra tanta diffidenza, al corpo elettorale il Paese libero come lo abbiamo ricevuto. </p><p class="paragraph" data-counter="5" id="p-5">Saranno così sfatate tante catastrofiche leggende e sarà stato fatto davvero, io spero, un grande passo in avanti. Una <span about="https://w3id.org/moro/enoam/data/132119/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> libera nella quale si afferma e si sviluppa la dignità umana, la dignità di ogni uomo. Un'<span about="https://w3id.org/moro/enoam/data/132119/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> libera nella quale ricchezza, cultura, iniziativa, potere siano patrimonio di tutti e nella quale il vertice politico non soffochi, ma guidi, insieme, con serietà e con rispetto, la società civile. Un'<span about="https://w3id.org/moro/enoam/data/132119/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> libera tra popoli liberi nel vincolo dell'<span about="https://w3id.org/moro/enoam/data/132119/v1/mention-11" class="mention organization" id="mention-11" property="dcterms:references" resource="https://w3id.org/moro/enoam/data/nato" typeof="deo:Reference">Alleanza</span> che essa ha contratto e ripetutamente ratificato. Un'<span about="https://w3id.org/moro/enoam/data/132119/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> cioè, preoccupata della propria sicurezza, impegnata con lealtà secondo i suoi interessi storici, ed insieme pronta a cogliere quei motivi, ancor più profondi, di coesione e d'interdipendenza che sono nelle leggi della nostra storia. Per tante vie andiamo, fatalmente, verso l'integrazione. Non possiamo perciò lasciarci prendere dal mito della solitudine e della dispersione nella vita internazionale. Nella integrazione e nella solidarietà appunto, e non altrimenti, si rende possibile e si difende la pace. Ebbene noi vogliamo, accanto alla nostra sicurezza, la pace del mondo. Abbiamo lavorato e lavoriamo per essa. Ed è in questo spirito che accompagniamo con profonda deferenza ed un fiducioso auspicio il viaggio del Sommo Pontefice <span about="https://w3id.org/moro/enoam/data/132119/v1/mention-8" class="mention person" id="mention-8" property="dcterms:references" resource="https://w3id.org/moro/enoam/data/papa-paolo-vi" typeof="deo:Reference">Paolo VI</span> all'<span about="https://w3id.org/moro/enoam/data/132119/v1/mention-9" class="mention organization" id="mention-9" property="dcterms:references" resource="https://w3id.org/moro/enoam/data/organizzazione-delle-nazioni-unite" typeof="deo:Reference">ONU</span>, dove si leverà un'altra voce pacifica di eccezionale autorità e prestigio. La nostra fermezza nel fronteggiare senza debolezze le difficoltà e le tensioni della vita internazionale non è affatto incompatibile con la profonda vocazione di pace del popolo italiano, così come il passo misurato che noi teniamo, per doveroso senso di responsabilità, non è incompatibile con la fede, che permane fermissima in noi, negli alti ideali umani e sociali in vista dei quali questo Governo nacque e per i quali, pur attento ad ogni dato della situazione, continua ad operare. Chi abbia temuto il venir meno della necessaria carica ideale che sola può sostenere una politica non di gestione del potere, ma d progresso umano, può essere certo che a questi ideali e propositi siamo vicini oggi più che mai, pur nella dura prova alla quale ci impegna il nostro quotidiano carico di responsabilità. </p><p class="paragraph" data-counter="6" id="p-6">Il Presidente del Consiglio on. Aldo Moro intervenendo all’insediamento del Comitato regionale per la programmazione della Puglia, dopo parole di vivo apprezzamento per l’opera svolta dall’on.le <span about="https://w3id.org/moro/enoam/data/132119/v1/mention-13" class="mention person" id="mention-13" property="dcterms:references" resource="https://w3id.org/moro/enoam/data/giovanni-pieraccini" typeof="deo:Reference">Pieraccini</span> e di ringraziamento per l’efficace collaborazione prestatagli, ha ricordato il valore che la programmazione assume come metodo di lavoro per lo sviluppo ordinato della comunità nazionale. Io credo, ha continuato il presidente del Consiglio, che le nostre scelte siano scelte corrispondenti alle esigenze del paese. Credo nella validità degli obiettivi del piano sui quali è difficile vi siano seri contrasti. Credo che siano anche sostanzialmente esatti e alla lunga efficaci gli strumenti adottati. Né mi scoraggio se la prima attuazione del piano, in relazione ad una situazione particolarmente dura, non ha consentito tutto intero lo sviluppo che avevamo immaginato. E tuttavia ancora più importante è, come dicevo, ha proseguito l’on. Moro, il metodo della programmazione democratica, un metodo di serietà mediante il quale la collettività si dà un ordine nel suo processo di sviluppo. Mi compiaccio, ha continuato Moro, di vedere mobilitate a questo fine energie locali chiamate a dare un apporto importante per l’evoluzione economica e sociale del nostro paese. Il fatto che sia qui riunita tutta intera una Regione in alcune qualificate rappresentanze elettive ed in altre nutrite di esperienza e di studio, è motivo di conforto. Ciò esprime la consapevolezza di un comune interesse e di un comune destino della popolazione della regione pugliese. Formulo l’augurio che essa sappia valorizzare questa sua unità pur nella varietà della posizioni e degli interessi. Tra i tanti significati che ha questo contatto tra noi c’è quello di vedere impegnata una regione meridionale, di vedere impegnato il Mezzogiorno con le sue risorse, in un’azione di liberazione definitiva, di elevazione sociale che è l’obiettivo fondamentale del piano. Avete colto bene – ha detto loro – l’obiettivo di giustizia che è nel piano, il quale è un impegno a rendere giustizia al Mezzogiorno d’<span about="https://w3id.org/moro/enoam/data/132119/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> non con una politica di azioni marginali e correttive, ma di pieno e dignitoso inserimento tra le Regioni più progredite d’<span about="https://w3id.org/moro/enoam/data/132119/v1/mention-7" class="mention place" id="mention-7" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> e d’<span about="https://w3id.org/moro/enoam/data/132119/v1/mention-12" class="mention place" id="mention-12" property="dcterms:references" resource="https://w3id.org/moro/enoam/data/europa" typeof="deo:Reference">Europa</span>. Con il costituire i Comitati Regionali della Programmazione si è voluto dare voce propria alle varie zone e forze vive che esistono nel paese. </p><p class="paragraph" data-counter="7" id="p-7">Certo, il Parlamento cui spetta la decisione definitiva è rappresentanza altamente qualificata di tutte queste forze e dell’intero paese. Tuttavia, noi, che riterremo decisiva la voce del Parlamento, abbiamo voluto aprire anche un altro canale attraverso il quale possono esprimersi in modo più diretto e in una dimensione propria, le esigenze e le aspirazioni delle popolazioni inserite nei vari contesti regionali. È questo un modo efficace di chiamare la libertà dei cittadini, che ha necessariamente molteplici forme di manifestazione, a presentare esigenze ed insieme a comporle in una disciplina unitaria. Mentre si predispone, con una certa lentezza derivante dalla grande difficoltà della materia, l’ordinamento regionale abbiamo voluto che la voce delle regioni venisse in questa forma per la quale, pur senza sostituire le regioni, è assicurata una presenza significativa degli interessi locali, su base regionale, nella programmazione.</p><p class="paragraph" data-counter="8" id="p-8">Infatti libertà è anche responsabilità. È ben comprensibile che le rappresentanze regionali esprimano nella loro immediatezza posizioni particolari ma si può attendere con fiducia che esse contribuiscano anche al comporsi delle posizioni particolari nell’ordine generale della nazione. Il Presidente del Consiglio Aldo Moro ha così concluso: sono certo che potremo contare sull’apporto vivo delle vostre energie, sul vigore della vostra iniziativa, sulla ricchezza della vostra intuizione ed insieme sulla vostra capacità di elevarvi al di sopra delle visioni particolari per rendere veramente possibile lo sviluppo armonico della comunità nazionale. </p></body></html>