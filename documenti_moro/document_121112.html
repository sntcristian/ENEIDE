<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ wdt: http://www.wikidata.org/prop/direct/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.112" name="dcterms.relation"/><meta content="10.48678/unibo/aldomoro1.2.1.112" name="dcterms.identifier"/><meta content="Moro, Aldo, [Aspetti della nuova costituzione. Relazione dell’on. Prof. Aldo Moro], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.112." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>[Aspetti della nuova costituzione. Relazione dell’on. Prof. Aldo Moro]</title>
<div id="mentionMeta"><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/><meta about="https://w3id.org/moro/enoam/data/chiesa" typeof="foaf:Organization"/><meta about="https://w3id.org/moro/enoam/data/chiesa" content="Chiesa" property="rdfs:label"/><meta about="https://w3id.org/moro/enoam/data/chiesa" property="owl:sameAs" resource="http://www.wikidata.org/entity/Q34651"/><meta about="https://w3id.org/moro/enoam/data/giuseppe-dossetti" typeof="foaf:Person"/><meta about="https://w3id.org/moro/enoam/data/giuseppe-dossetti" content="Giuseppe Dossetti" property="rdfs:label"/><meta about="https://w3id.org/moro/enoam/data/giuseppe-dossetti" property="owl:sameAs" resource="http://www.wikidata.org/entity/Q370039"/><meta about="https://w3id.org/moro/enoam/data/giuseppe-dossetti" content="giuseppe-dossetti" property="wdt:P1986"/><meta about="https://w3id.org/moro/enoam/data/giuseppe-dossetti" content="Dossetti, Giuseppe" property="skos:prefLabel"/><meta about="https://w3id.org/moro/enoam/data/commissione-per-la-costituzione" typeof="foaf:Organization"/><meta about="https://w3id.org/moro/enoam/data/commissione-per-la-costituzione" content="Commissione per la Costituzione" property="rdfs:label"/><meta about="https://w3id.org/moro/enoam/data/commissione-per-la-costituzione" property="owl:sameAs" resource="http://www.wikidata.org/entity/Q3684787"/><meta about="https://w3id.org/moro/enoam/data/assemblea-costituente-della-repubblica-italiana" typeof="foaf:Organization"/><meta about="https://w3id.org/moro/enoam/data/assemblea-costituente-della-repubblica-italiana" content="Assemblea costituente" property="rdfs:label"/><meta about="https://w3id.org/moro/enoam/data/assemblea-costituente-della-repubblica-italiana" property="owl:sameAs" resource="http://www.wikidata.org/entity/Q1053185"/></div>

<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>[Aspetti della nuova costituzione. Relazione dell’on. Prof. Aldo Moro]</h1><p class="paragraph" data-counter="1" id="p-1">Di fronte alla richiesta, da alcune parti avanzata, che la Costituzione dovesse astrarre da ogni considerazione di carattere ideologico, ed essere in un certo senso neutra, i deputati della <span about="https://w3id.org/moro/enoam/data/121112/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> hanno affermato il principio che la Costituzione non può non avere uno sfondo ideologico e non rispecchiare il carattere cristiano del popolo italiano. In questa richiesta sapevamo di interpretare non solo il mandato ad essi conferito esplicitamente dai propri elettori, ma anche la diffusa aspirazione di tutti i cattolici italiani al di sopra delle eventuali divergenze politiche.</p><p class="paragraph" data-counter="2" id="p-2">I deputati democristiani hanno anzitutto affermato il principio che la Costituzione dovesse iniziare con l’affermazione della persona umana, alla quale far seguire la parte riguardante l’ordinamento costituzionale dello Stato.</p><p class="paragraph" data-counter="3" id="p-3">Tralasciando questa seconda parte della Costituzione, che, pur essendo importante, ha meno rilevanza dal punto di vista religioso, l’oratore passa a trattare nella prima parte, della quale si sofferma ad illustrare particolarmente i punti riguardanti la scuola, la famiglia ed i rapporti fra lo Stato e la <span about="https://w3id.org/moro/enoam/data/121112/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/chiesa" typeof="deo:Reference">Chiesa</span>. </p><p class="paragraph" data-counter="4" id="p-4">Il progetto della Costituzione inizia con un articolo che dichiara che "al fine di assicurare l’autonomia, la libertà e la dignità della persona umana e di promuovere ad un tempo la necessaria solidarietà sociale, economica e spirituale" vengono riconosciuti e garantiti "i diritti inalienabili e sacri dell’uomo, sia come singolo, sia nelle forme sociali nelle quali esso organicamente e progressivamente si integra e si perfeziona".</p><p class="paragraph" data-counter="5" id="p-5">A questo articolo ne segue un altro nel quale, affermato il principio che tutti gli uomini sono uguali di fronte alla legge ed hanno diritto ad eguale trattamento sociale, senza distinzione di attitudini, di opinione politica e di religione, si dice che "è compito della società e dello Stato eliminare gli ostacoli di ordine economico-sociale che, limitando di fatto la libertà e l’eguaglianza degli individui, impediscono il raggiungimento della piena dignità della persona umana e il completo sviluppo fisico, economico e spirituale di essa". </p><p class="paragraph" data-counter="6" id="p-6">Queste affermazioni da taluni si vorrebbero trasferire nel preambolo della Costituzione, mentre i democristiani hanno richiesto che esse facciano parte del corpo stesso della Costituzione, avendo un vero e proprio valore giuridico e non soltanto di indicazione dei principi ispiratori della carta costituzionale. </p><p class="paragraph" data-counter="7" id="p-7">Altro articolo importante per i cattolici è quello riguardante la disciplina della stampa allo scopo di poter combattere validamente le pubblicazioni di carattere osceno.</p><p class="paragraph" data-counter="8" id="p-8">A questo proposito l’oratore fa rilevare che, contro l’opinione di taluni che la Costituzione dovesse limitarsi ad affermazioni generiche di principi – come quelle contenute nello Statuto Albertino<sup><a href="#curatornote-1" id="curatornote-ref-1">[1]</a></sup> – i deputati democristiani hanno costantemente opposto la richiesta di formulazioni precise ed inequivocabili.</p><p class="paragraph" data-counter="9" id="p-9">Per quanto riguarda la parte economico-sociale della Costituzione l’oratore ricorda che il progetto della Costituzione afferma il diritto e il dovere di ogni cittadino al lavoro e ad una remunerazione secondo le esigenze di una vita libera e dignitosa. </p><p class="paragraph" data-counter="10" id="p-10">A tutte le norme costituzionali intese a realizzare le premesse di una più profonda giustizia sociale, i deputati democristiani hanno aderito in piena lealtà e consapevolezza.</p><p class="paragraph" data-counter="11" id="p-11">Nei riguardi della scuola la battaglia come era da prevedere è stata dura per l’opposizione di alcune correnti politiche alla concezione ed alle richieste dei cattolici.</p><p class="paragraph" data-counter="12" id="p-12">I rappresentanti della <span about="https://w3id.org/moro/enoam/data/121112/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> in seno alla prima sottocommissione sono riusciti sostanzialmente a far accogliere il loro punto di vista.</p><p class="paragraph" data-counter="13" id="p-13">Affermato che l’istruzione, in ogni grado, "è tra le precipue funzioni dello Stato" e che i titoli legali di ammissione agli studi superiori e di abilitazione professionale sono conferiti mediante esami di Stato, il progetto di Costituzione afferma in maniera chiara e inequivocabile che "la scuola non statale è libera ed ha pieno diritto alla libertà di insegnamento". Viene inoltre stabilito che: "la legge nel fissare i diritti e gli obblighi della scuola non statale e nel determinare i requisiti per la sua parificazione, deve assicurarle una libertà effettiva, e a parità di condizioni didattiche deve garantire agli alunni degli istituti non statali parità di trattamento". Vi è poi una norma con la quale si stabilisce che "tutte le provvidenze statali a favore degli alunni capaci e meritevoli a qualsiasi scuola appartengono" devono essere conferite mediante pubblico concorso. </p><p class="paragraph" data-counter="14" id="p-14">Per quanto riguarda la famiglia, i deputati cattolici hanno ottenuto che la Costituzione riconosca che essa "è una società naturale". Partendo da questo concetto "lo Stato ne conosce i diritti e la tutela allo scopo di assicurare l’adempimento della sua missione e insieme la saldezza morale e la prosperità della nazione".</p><p class="paragraph" data-counter="15" id="p-15">Di ancora maggior rilievo per i cattolici la dichiarazione fatta in un articolo successivo, approvato nonostante la vivace opposizione social-comunista, che chiedeva che di ciò non si facesse cenno nella costituzione e cioè che "la legge regola la condizione giuridica dei coniugi allo scopo di garantire l’indissolubilità del matrimonio e l’unità della famiglia".</p><p class="paragraph" data-counter="16" id="p-16">Della parte riguardante i rapporti tra lo Stato e la <span about="https://w3id.org/moro/enoam/data/121112/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/chiesa" typeof="deo:Reference">Chiesa</span>, è stato valoroso relatore, per la parte democristiana l’on. <span about="https://w3id.org/moro/enoam/data/121112/v1/mention-6" class="mention person" id="mention-6" property="dcterms:references" resource="https://w3id.org/moro/enoam/data/giuseppe-dossetti" typeof="deo:Reference">Dossetti</span><sup><a href="#curatornote-2" id="curatornote-ref-2">[2]</a></sup>. I rappresentanti social-comunisti chiedevano che nella costituzione non si dessero che accenni vaghi e non impegnativi, o meglio che non se ne parlasse affatto, pur asserendo che non era nelle loro intenzioni attentare all’unità inscindibile della famiglia o alla pace realizzatasi con i Patti Lateranensi<sup><a href="#curatornote-3" id="curatornote-ref-3">[3]</a></sup>. Naturalmente questa richiesta aveva lo scopo di eliminare ostacoli per il futuro, con la speranza di una evoluzione della pubblica opinione.</p><p class="paragraph" data-counter="17" id="p-17">Contro questa pretesa i rappresentanti democristiani domandavano che la Costituzione garantisse con precise affermazioni le richieste dei cattolici italiani.</p><p class="paragraph" data-counter="18" id="p-18">Dopo una dibattuta discussione protrattasi per più riunioni si è arrivati alla approvazione di un articolo così formulato: "lo Stato e la <span about="https://w3id.org/moro/enoam/data/121112/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/chiesa" typeof="deo:Reference">Chiesa</span> Cattolica sono, ciascuno nel proprio ordine, indipendenti e sovrani. I loro rapporti sono regolati dai Patti Lateranensi”.</p><p class="paragraph" data-counter="19" id="p-19">Questi i punti fondamentali nel progetto della Costituzione nei quali i rappresentanti più qualificati dei cattolici in seno alla Costituente hanno ottenuto l’affermazione del loro punto di vista.</p><p class="paragraph" data-counter="20" id="p-20">Naturalmente, dato l’attuale schieramento delle forze politiche nella Costituente, la Costituzione non potrà riflettere esclusivamente il punto di vista dei cattolici, ma dovrà essere tale da raccogliere il maggior numero di consensi possibile. Le situazioni fissate nel progetto di costituzione sono il risultato di un lavoro di avvicinamento tra le varie correnti politiche. Si è riusciti in alcuni casi ad ottenere intorno alle nostre concezioni il consenso degli altri deputati. Questo risultato è stato alle volte raggiunto cedendo su questioni puramente formali per ottenere riconoscimenti sostanziali. In altri casi, come per l’indissolubilità del matrimonio e per il riconoscimento nella costituzione dei Patti Lateranensi, si è ottenuta una maggioranza relativa. Nell’uno e nell’altro caso le posizioni programmatiche dei cattolici italiane sono state difese con assoluta fermezza. </p><p class="paragraph" data-counter="21" id="p-21">Il progetto della Costituzione approvato dalla sottocommissione dovrà subire due altri esami da parte della <span about="https://w3id.org/moro/enoam/data/121112/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/commissione-per-la-costituzione" typeof="deo:Reference">commissione dei 75</span> e dell’<span about="https://w3id.org/moro/enoam/data/121112/v1/mention-9" class="mention organization" id="mention-9" property="dcterms:references" resource="https://w3id.org/moro/enoam/data/assemblea-costituente-della-repubblica-italiana" typeof="deo:Reference">Assemblea</span> plenaria. Ciò impegna cattolici, dentro e fuori la Costituente, a perseverare nella loro battaglia e nella loro concordia.</p><p class="paragraph" data-counter="22" id="p-22">L’oratore conclude con la considerazione che i cattolici non dovranno adagiarsi nella soddisfazione di vedere consacrati nella Costituzione i loro principali postulati; le costituzioni, infatti, perché siano vitali, vanno continuamente sostenute e difese nella coscienza dei cittadini.</p><p class="paragraph" data-counter="23" id="p-23">Ciò impegna per il presente, e più ancora per il futuro, l’attività di pensiero e di azione di tutti i cattolici.</p><ol id="curatorNotes"><li about="https://w3id.org/moro/enoam/data/121112/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Il riferimento è alla costituzione, nota appunto come Statuto albertino, del Regno di Sardegna del 1848 e divenuta testo costituzionale dell’Italia unita a partire dal 1861.  <a href="#curatornote-ref-1">↑</a></li><li about="https://w3id.org/moro/enoam/data/121112/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Giuseppe Dossetti (1913-1996), docente di Diritto canonico, deputato all’Assemblea costituente per il gruppo democratico cristiano. Si veda la voce del DBI, a firma Paolo Pombeni, 2012.  <a href="#curatornote-ref-2">↑</a></li><li about="https://w3id.org/moro/enoam/data/121112/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Patti lateranensi, firmati l’11 febbraio 1929, si compongono di un Trattato che ha posto fine alla cosiddetta “questione romana” (sorta dopo il 1870 con la conquista italiana di Roma), con relativa convenzione finanziaria, e di un Concordato che regola le condizioni della religione e della Chiesa cattolica in Italia. <a href="#curatornote-ref-3">↑</a></li></ol></body></html>