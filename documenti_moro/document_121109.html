<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.109" name="dcterms.relation"/><meta content="10.48678/unibo/aldomoro1.2.1.109" name="dcterms.identifier"/><meta content="Moro, Aldo, Spunti sulla Costituzione, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.109." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Spunti sulla Costituzione</title>
<div id="mentionMeta"><meta about="https://w3id.org/moro/enoam/data/assemblea-costituente-della-repubblica-italiana" typeof="foaf:Organization"/><meta about="https://w3id.org/moro/enoam/data/assemblea-costituente-della-repubblica-italiana" content="Assemblea costituente" property="rdfs:label"/><meta about="https://w3id.org/moro/enoam/data/assemblea-costituente-della-repubblica-italiana" property="owl:sameAs" resource="http://www.wikidata.org/entity/Q1053185"/></div>

<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>Spunti sulla Costituzione</h1><p class="paragraph" data-counter="1" id="p-1">Hanno inizio in questi giorni dell’<span about="https://w3id.org/moro/enoam/data/121109/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/assemblea-costituente-della-repubblica-italiana" typeof="deo:Reference">Assemblea costituente</span> le discussioni intorno al progetto di costituzione<sup><a href="#curatornote-1" id="curatornote-ref-1">[1]</a></sup>. È un avvenimento che merita di essere considerato. Il popolo italiano sta per compiere, mediante i suoi rappresentanti, un grande atto, sta per assumere una responsabilità storica. La costituzione delinea infatti la struttura dello Stato e non è chi non veda in qual misura il benessere di un popolo e lo stesso suo sviluppo spirituale e morale dipendono dalla bontà delle istituzioni dalle quali esso è retto ed ordinato. Soprattutto la costituzione racchiude le intuizioni e gli orientamenti dominanti di un popolo in relazione a tutti, si può dire, i valori umani, esprime un costume morale, indica le grandi certezze sulle quali è fondata quella convivenza che ha nella costituzione il suo fondamento.</p><p class="paragraph" data-counter="2" id="p-2">Questo momento serio e solenne è dunque un richiamo di responsabilità. Responsabilità di coloro che furono chiamati a rappresentare un popolo intero nella determinazione delle istituzioni migliori e delle forme di organizzazione più idonee, ma, soprattutto, nella individuazione di quei motivi spirituali, di quei “dati” del costume che confluiscono nella costituzione e ne fanno lo specchio fedele di una civiltà. Responsabilità ancora quindi del popolo tutto, il quale segua senza colpevoli disattenzioni questo processo dal quale gli deriva un irrigettabile impegno e soprattutto renda più chiari, vivi e operosi quegli elementi che caratterizzano la sua civiltà e contrassegnano la sua missione nella storia del mondo.</p><p class="paragraph" data-counter="3" id="p-3">La perfetta rispondenza della coscienza popolare a se stessa, la fedeltà del popolo alle sue profonde aspirazioni sono condizioni indispensabili, perché questo momento di sosta meditativa, preoccupata e volenterosa sia, invece che motivo di disordine e di disagio, il principio di una vita nuova più ordinata, più coerente e più ricca.</p><p class="paragraph" data-counter="4" id="p-4">Si tratta, dunque, di vivere (non di esibire) quegli orientamenti spirituali che devono dare il tono alla costituzione. Nessun momento più di questo può mostrare la differenza che corre tra la verbosa esibizione e la vita concreta. Certe difficoltà di formulazione, certe discordanze, certe storture, le quali cose tutte colpiscono dolorosamente la coscienza cristiana, sono, a ben guardare, il portato inevitabile di una meno chiara consapevolezza delle pressanti esigenze (che non si possono impunemente trascurare) di coerenza e vivezza nella vita morale e religiosa del popolo. Bisogna avere il coraggio di un serio esame di coscienza. Ogni difficoltà che la costituzione incontra nel registrare orientamenti, pur ritenuti dominanti, non è tanto il segno della cattiva volontà degli uomini, la quale costituisca un alibi per noi, quanto la evidente manifestazione di una scarsa consistenza di quel substrato etico religioso sul quale si costruisce l’edificio giuridico della costituzione.</p><p class="paragraph" data-counter="5" id="p-5">Ora certamente queste lacune non si colmano all’ultimo minuto e non si può pretendere di cambiare, d’altra parte, con un artificioso riflesso costituzionale la realtà che è. Però si possono eccitare le energie morali del popolo, perché, messo in guardia, sappia ritrovare veramente e completamente se stesso ed offrire a quell’opera estremamente impegnativa che è la elaborazione costituzionale, una vivente civiltà cristiana da registrare nei suoi motivi profondi ed essenziali. </p><p class="paragraph" data-counter="6" id="p-6">Ma è soprattutto la costituzione, una volta nata da questo sforzo di una autentica presenza del popolo tutto alle ragioni supreme della sua vita morale, un impegno che si assume per l’avvenire. A nulla varrebbe aver superato un momento difficile, se dopo fosse lecito abbandonarsi, tutto attendendo, in una lotta aspra come la vita, dalla difesa offerta da dichiarazioni le quali, pur nella loro solennità, sono freddi paragrafi di legge. La consacrazione costituzionale, non ferma certo l’incessante moto della storia.</p><p class="paragraph" data-counter="7" id="p-7">Bisogna sapere che dopo questa battaglia la battaglia continua. La difesa costituzionale può essere una grandissima cosa, ma a patto che non cessi mai la sua rispondenza alla realtà e che la costituzione non sia una cristallizzazione deformante e superata, ma il lucido riflesso di cose vive. Lo sforzo va perciò misurato e reso continuo ed alla costituzione non va chiesto altro, se non che sia il presidio costante di un costume perennemente vivo. Tocca a noi assicurare questa continuità e fare della costituzione il segnacolo della civiltà cristiana della nostra patria. Se questo calore di fede, se questa energia di ideali morali, i quali si esprimono nella difesa costituzionale di istituti e valori fondamentali, dovessero smorzarsi o spegnersi, la costituzione verrebbe travolta ed accuserebbe, nell’atto stesso della sua decadenza, un sistema di vita e di civiltà.</p><p class="paragraph" data-counter="8" id="p-8">Dobbiamo mostrare oggi, con la tensione di tutte le nostre energie, che non vogliamo la cristallizzazione di un incerto presente per timore di un più incerto avvenire, ma, nella speranza e nell’impegno di futuri sviluppi, vogliamo senza preoccupazione esprimere oggi la nostra intuizione del mondo, perché ci guidi in una lotta incessante e serena nella convivenza democratica.</p><ol id="curatorNotes"><li about="https://w3id.org/moro/enoam/data/121109/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> La discussione in seduta plenaria della Commissione dei 75 sulle disposizioni generali del progetto di Costituzione è iniziata con la seduta del 22 gennaio 1947. <a href="#curatornote-ref-1">↑</a></li></ol></body></html>