<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.1.190" name="dcterms.relation"/><meta content="10.48678/unibo/aldomoro1.4.1.190" name="dcterms.identifier"/><meta content="Moro, Aldo, Intervento al Consiglio ministeriale della Cee, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Al ministero degli Esteri e all’opposizione nel partito (giugno 1968 – maggio 1973), a cura di Guido Formigoni e Agostino Giovagnoli, edizione e nota storico-critica di Enrico Palumbo, Bologna, Università di Bologna, 2021. DOI: https://doi.org/10.48678/unibo/aldomoro1.4.1.190." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Al ministero degli Esteri e all’opposizione nel partito (giugno 1968 – maggio 1973), 2021" name="description"/><title>Intervento al Consiglio ministeriale della Cee</title>
<div id="mentionMeta"><meta about="https://w3id.org/moro/enoam/data/roma" typeof="dcterms:Location"/><meta about="https://w3id.org/moro/enoam/data/roma" content="Roma" property="rdfs:label"/><meta about="https://w3id.org/moro/enoam/data/roma" property="owl:sameAs" resource="http://www.wikidata.org/entity/Q220"/><meta about="https://w3id.org/moro/enoam/data/commonwealth-delle-nazioni" typeof="foaf:Organization"/><meta about="https://w3id.org/moro/enoam/data/commonwealth-delle-nazioni" content="Commonwealth" property="rdfs:label"/><meta about="https://w3id.org/moro/enoam/data/commonwealth-delle-nazioni" property="owl:sameAs" resource="http://www.wikidata.org/entity/Q7785"/><meta about="https://w3id.org/moro/enoam/data/regno-unito" typeof="dcterms:Location"/><meta about="https://w3id.org/moro/enoam/data/regno-unito" content="Gran Bretagna" property="rdfs:label"/><meta about="https://w3id.org/moro/enoam/data/regno-unito" property="owl:sameAs" resource="http://www.wikidata.org/entity/Q145"/></div>

<div id="footnoteMeta"><meta about="https://w3id.org/moro/enoam/data/enrico-palumbo" typeof="foaf:Person"/><meta about="https://w3id.org/moro/enoam/data/enrico-palumbo" content="Enrico Palumbo" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>Intervento al Consiglio ministeriale della Cee</h1><p class="paragraph" data-counter="1" id="p-1">Cercherò di esprimere sinteticamente il nostro punto di vista sui principali problemi in discussione.</p><p class="paragraph" data-counter="2" id="p-2">Anzitutto i movimenti di capitale: siamo tutti d’accordo, mi pare, nel continuare la trattazione di questo problema nel quadro normale del negoziato. Gli inglesi hanno avanzato delle proposte particolareggiate sul ritmo di liberazione che vorrebbero seguire per applicare le disposizioni comunitarie: l’esame di tali proposte è in corso da parte dei Sei e non siamo chiamati a pronunciarci su di esse nell’attuale sessione.</p><p class="paragraph" data-counter="3" id="p-3">In questa sede il problema da affrontare riguarda più particolarmente il regime applicabile ai movimenti di capitali tra il <span about="https://w3id.org/moro/enoam/data/141190/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/regno-unito" typeof="deo:Reference">Regno Unito</span> ed i Paesi della zona della sterlina.</p><p class="paragraph" data-counter="4" id="p-4">Devo subito precisare che, a nostro giudizio, il mantenimento da parte di uno Stato membro di relazioni preferenziali appare incompatibile con la fase finale dell’Unione economica e monetaria. Abbiamo d’altra parte già assunto l’impegno il 22 marzo scorso di realizzare una politica comunitaria per i movimenti di capitali da e verso i Paesi terzi: è evidente pertanto che, a partire dal momento in cui tale politica sarà definita, le relazioni preferenziali di tutti i Paesi membri con i Paesi terzi saranno regolate su base comunitaria.</p><p class="paragraph" data-counter="5" id="p-5">Tutto ciò premesso ci sembra che manchino oggi nel Trattato di <span about="https://w3id.org/moro/enoam/data/141190/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/roma" typeof="deo:Reference">Roma</span><sup><a href="#curatornote-1" id="curatornote-ref-1">[1]</a></sup> e nel diritto derivato le disposizioni in base alle quali potremmo chiedere al <span about="https://w3id.org/moro/enoam/data/141190/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/regno-unito" typeof="deo:Reference">Regno Unito</span> di adottare delle misure particolari in questo settore.</p><p class="paragraph" data-counter="6" id="p-6">Talune delegazioni hanno delle preoccupazioni di carattere economico sulle conseguenze di una mancata abolizione del sistema preferenziale verso i Paesi sviluppati del <span about="https://w3id.org/moro/enoam/data/141190/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/commonwealth-delle-nazioni" typeof="deo:Reference">Commonwealth</span><sup><a href="#curatornote-2" id="curatornote-ref-2">[2]</a></sup> subito dopo l’adesione. Vorrei osservare in proposito che se la <span about="https://w3id.org/moro/enoam/data/141190/v1/mention-7" class="mention place" id="mention-7" property="dcterms:references" resource="https://w3id.org/moro/enoam/data/regno-unito" typeof="deo:Reference">Gran Bretagna</span> assumerà l’impegno alla stabilizzazione dei saldi in sterline che abbiamo l’intenzione di chiederle, essa sarà automaticamente portata a praticare una politica prudente nei confronti di certi movimenti di capitale verso i Paesi della zona sterlina.</p><p class="paragraph" data-counter="7" id="p-7">Non ci sembra quindi sia necessario avanzare ora delle specifiche richieste alla <span about="https://w3id.org/moro/enoam/data/141190/v1/mention-8" class="mention place" id="mention-8" property="dcterms:references" resource="https://w3id.org/moro/enoam/data/regno-unito" typeof="deo:Reference">Gran Bretagna</span> su questo punto.</p><p class="paragraph" data-counter="8" id="p-8">Il secondo problema in discussione è quello dei saldi in sterline. Dai lavori finora effettuati e dallo scambio di vedute che abbiamo avuto nella scorsa sessione ministeriale<sup><a href="#curatornote-3" id="curatornote-ref-3">[3]</a></sup> emerge un’intesa per constatare che nella fase finale dell’Unione economica e monetaria – caratterizzata da un sistema monetario unificante e da una organizzazione comunitaria delle Banche Centrali – il mantenimento del ruolo di moneta di riserva da parte di una moneta nazionale sarebbe incompatibile con l’Unione monetaria europea. Dal rapporto sottopostoci dai Rappresentanti Permanenti risulta inoltre chiaramente che vi è un’intesa a Sei per invitare il Governo della <span about="https://w3id.org/moro/enoam/data/141190/v1/mention-9" class="mention place" id="mention-9" property="dcterms:references" resource="https://w3id.org/moro/enoam/data/regno-unito" typeof="deo:Reference">Gran Bretagna</span> a prendere le disposizioni necessarie al fine di stabilizzare l’ammontare dei saldi in sterline detenuti dagli organismi ufficiali in vista della loro graduale eliminazione.</p><p class="paragraph" data-counter="9" id="p-9">Il problema aperto riguarda l’opportunità di affrontare sin d’ora in termini quantitativi il delicato e complesso problema della riduzione dei saldi. Noi non riteniamo che si possa discutere, in questa fase della trattazione del problema, dell’ammontare assoluto o percentuale di riduzione né delle modalità secondo le quali essa dovrebbe intervenire.</p><p class="paragraph" data-counter="10" id="p-10">Il riconoscimento da parte della <span about="https://w3id.org/moro/enoam/data/141190/v1/mention-10" class="mention place" id="mention-10" property="dcterms:references" resource="https://w3id.org/moro/enoam/data/regno-unito" typeof="deo:Reference">Gran Bretagna</span> della incompatibilità di cui si è detto e l’impegno da parte sua di stabilizzare e ridurre gradualmente i saldi in sterline detenuti dagli organismi ufficiali sembra offrire allo stadio attuale garanzie soddisfacenti per il rinvio del problema legato al processo di realizzazione dell’Unione economica e monetaria.</p><p class="paragraph" data-counter="11" id="p-11">Vi sono poi altre due questioni menzionate nella relazione dei Rappresentanti Permanenti: la prima riguarda il cosiddetto “codice di buona condotta” che si vorrebbe vedere accettato esplicitamente dalla <span about="https://w3id.org/moro/enoam/data/141190/v1/mention-11" class="mention place" id="mention-11" property="dcterms:references" resource="https://w3id.org/moro/enoam/data/regno-unito" typeof="deo:Reference">Gran Bretagna</span>. Le nostre perplessità in proposito non sono di sostanza ma riguardano l’opportunità di sottolineare che la <span about="https://w3id.org/moro/enoam/data/141190/v1/mention-12" class="mention place" id="mention-12" property="dcterms:references" resource="https://w3id.org/moro/enoam/data/regno-unito" typeof="deo:Reference">Gran Bretagna</span> deve mantenere in eccedenza la sua bilancia di base fino a quando la sua posizione monetaria estera non sarà divenuta positiva. Ad ogni modo consideriamo che l’art. 104 del Trattato di <span about="https://w3id.org/moro/enoam/data/141190/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/roma" typeof="deo:Reference">Roma</span><sup><a href="#curatornote-4" id="curatornote-ref-4">[4]</a></sup>, prescrivendo che ogni Stato membro deve praticare la politica economica necessaria allo scopo di assicurare l’equilibrio della sua bilancia dei pagamenti, costituisca un impegno abbastanza preciso in materia.</p><p class="paragraph" data-counter="12" id="p-12">Per quanto riguarda infine la questione del sostegno finanziario nell’ipotesi in cui una conversione massiccia dei saldi in sterline provocasse delle difficoltà della bilancia dei pagamenti britannica, confermo il nostro accordo sulla formula che è stata messa a punto dal Gruppo ad hoc e dai Rappresentanti Permanenti.</p><ol id="curatorNotes"><li about="https://w3id.org/moro/enoam/data/141190/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Il riferimento è ai trattati del 25 marzo 1957 costitutivi la Cee e l’Euratom. <a href="#curatornote-ref-1">↑</a></li><li about="https://w3id.org/moro/enoam/data/141190/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Il Commonwealth è l’organizzazione, nella sua forma originaria fondata nel 1926, che raggruppa i paesi già membri dell’impero britannico. <a href="#curatornote-ref-2">↑</a></li><li about="https://w3id.org/moro/enoam/data/141190/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Il riferimento è al Consiglio ministeriale della Cee del 13 maggio 1971. <a href="#curatornote-ref-3">↑</a></li><li about="https://w3id.org/moro/enoam/data/141190/v1/curatornote-4" id="curatornote-4" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> L’art. 104 del Trattato di Roma così recitava: «Ogni Stato membro attua la politica economica necessaria a garantire l’equilibrio della sua bilancia globale dei pagamenti e a mantenere la fiducia nella propria moneta, pur avendo cura di garantire un alto livello di occupazione e la stabilità del livello dei prezzi». <a href="#curatornote-ref-4">↑</a></li></ol></body></html>