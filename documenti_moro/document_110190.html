<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.1.0.190" name="dcterms.relation"/><meta content="10.48678/unibo/aldomoro1.1.0.190" name="dcterms.identifier"/><meta content="Moro, Aldo, Saluto, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 1, Gli anni giovanili (1932-1946), a cura di Gaetano Crociata e Paolo Trionfini, edizione e nota storico-critica di Tiziano Torresi, Bologna, Università di Bologna, 2021. DOI: https://doi.org/10.48678/unibo/aldomoro1.1.0.190." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Gli anni giovanili (1932-1946), 2021" name="description"/><title>Saluto</title>
<div id="mentionMeta"><meta about="https://w3id.org/moro/enoam/data/movimento-ecclesiale-di-impegno-culturale" typeof="foaf:Organization"/><meta about="https://w3id.org/moro/enoam/data/movimento-ecclesiale-di-impegno-culturale" content="Movimento Laureati di Azione Cattolica" property="rdfs:label"/><meta about="https://w3id.org/moro/enoam/data/movimento-ecclesiale-di-impegno-culturale" property="owl:sameAs" resource="http://www.wikidata.org/entity/Q3866579"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/italia-settentrionale" typeof="dcterms:Location"/><meta about="https://w3id.org/moro/enoam/data/italia-settentrionale" content="Nord Italia" property="rdfs:label"/><meta about="https://w3id.org/moro/enoam/data/italia-settentrionale" property="owl:sameAs" resource="http://www.wikidata.org/entity/Q4345530"/><meta about="https://w3id.org/moro/enoam/data/mezzogiorno" typeof="dcterms:Location"/><meta about="https://w3id.org/moro/enoam/data/mezzogiorno" content="Mezzogiorno d'Italia" property="rdfs:label"/><meta about="https://w3id.org/moro/enoam/data/mezzogiorno" property="owl:sameAs" resource="http://www.wikidata.org/entity/Q207989"/><meta about="https://w3id.org/moro/enoam/data/associazioni-cristiane-dei-lavoratori-italiani" typeof="foaf:Organization"/><meta about="https://w3id.org/moro/enoam/data/associazioni-cristiane-dei-lavoratori-italiani" content="Associazioni cristiane dei lavoratori italiani" property="rdfs:label"/><meta about="https://w3id.org/moro/enoam/data/associazioni-cristiane-dei-lavoratori-italiani" property="owl:sameAs" resource="http://www.wikidata.org/entity/Q3627327"/><meta about="https://w3id.org/moro/enoam/data/unioni-professionali" typeof="foaf:Organization"/><meta about="https://w3id.org/moro/enoam/data/unioni-professionali" content="Unioni professionali" property="rdfs:label"/><meta about="https://w3id.org/moro/enoam/data/azione-cattolica" typeof="foaf:Organization"/><meta about="https://w3id.org/moro/enoam/data/azione-cattolica" content="Azione Cattolica Italiana" property="rdfs:label"/><meta about="https://w3id.org/moro/enoam/data/azione-cattolica" property="owl:sameAs" resource="http://www.wikidata.org/entity/Q3318304"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>Saluto</h1><p class="paragraph" data-counter="1" id="p-1">Da questo numero il Bollettino di <em>Studium</em>, amichevole collegamento tra i <span about="https://w3id.org/moro/enoam/data/110190/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/movimento-ecclesiale-di-impegno-culturale" typeof="deo:Reference">Laureati</span> Cattolici, verrà spedito in tutta <span about="https://w3id.org/moro/enoam/data/110190/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>. Questa ripresa di contatti, che furono così a lungo e dolorosamente impediti, ci riempie l’animo di gioia. Fino a poco tempo fa sembrava impossibile questo ritorno. Oggi esso è una consolante realtà. Tanto più consolante, perché i primi frammentari incontri che in questo faticoso inizio ci sono stati concessi, dimostrano che nulla è andato perduto di quella costruttiva comunione di vita che costituisce l’anima del nostro movimento. Anzi, si può dire che la lunga prova ha chiarito meglio a tutti noi la necessità e bontà di questa unione, mentre la tristezza dei tempi e l’urgenza di una restaurazione spirituale e culturale ne mostrano il significato sociale, il valore costruttivo per la vita del nostro <span about="https://w3id.org/moro/enoam/data/110190/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/italia" typeof="deo:Reference">Paese</span>.</p><p class="paragraph" data-counter="2" id="p-2">Agli amici del <span about="https://w3id.org/moro/enoam/data/110190/v1/mention-8" class="mention place" id="mention-8" property="dcterms:references" resource="https://w3id.org/moro/enoam/data/italia-settentrionale" typeof="deo:Reference">Nord</span> vada dunque il più cordiale saluto dei <span about="https://w3id.org/moro/enoam/data/110190/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/movimento-ecclesiale-di-impegno-culturale" typeof="deo:Reference">Laureati</span> dell’<span about="https://w3id.org/moro/enoam/data/110190/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> Centro-<span about="https://w3id.org/moro/enoam/data/110190/v1/mention-9" class="mention place" id="mention-9" property="dcterms:references" resource="https://w3id.org/moro/enoam/data/mezzogiorno" typeof="deo:Reference">Meridionale</span> i quali ebbero a soffrire della loro lontananza ed ora si ripromettono di fare insieme con essi molto e buon lavoro. Che davvero di lavorare abbiamo bisogno.</p><p class="paragraph" data-counter="3" id="p-3">Indubbiamente questo non è un momento facile per il nostro movimento. Se è vero che la stanchezza, il dolore, l’incertezza dell’avvenire conducono naturalmente verso le nostre attività di vigile controllo spirituale, è pur vero che il generale disordine ed il fiorire di nuove iniziative suggerite dalle particolari condizioni del nostro paese, minacciano di disperderci. Di fronte a questo pericolo dobbiamo reagire con il maggior vigore, riacquistando coscienza della nostra insostituibile funzione tra le forze sociali dell’<span about="https://w3id.org/moro/enoam/data/110190/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> in questo momento.</p><p class="paragraph" data-counter="4" id="p-4">Si tratta ora, mentre la stanchezza è più grande e trae con sé l’inerzia e il disinteresse, di risvegliare la ottusa sensibilità per i problemi umani o, se così vogliamo, per la profonda sostanza umana dei problemi sociali.</p><p class="paragraph" data-counter="5" id="p-5">Si tratta, mentre le esigenze della vita impongono la lotta, di trovare nel riconoscimento della Verità essenziale un punto di unità, uno strumento di intesa e di pace. Si tratta, mentre siamo condotti fuori di noi da mille giustificatissime preoccupazioni, di ritornare in noi stessi e di diventare padroni della nostra anima. Si tratta, mentre siamo tentati dall’egoismo e dall’interesse, di inchinarci alle ragioni superindividuali dell’esistenza e di trovare in noi una risorsa di amore da spendere, per non rendere piatta, mediocre, inumana la vita.</p><p class="paragraph" data-counter="6" id="p-6">Queste le giustificazioni che potremmo dire umanistiche del nostro lavoro oggi. Né c’è bisogno di rilevare che esso certo non esaurisce i nostri doveri di cittadini, i quali sanno di doversi piegare all’esigenza dell’onesto contrasto d’idee, il quale faccia scaturire l’idea migliore per indirizzare a fine di bene le cose che ci sono comuni. Così la nostra sensibilità spirituale e religiosa non esclude l’adempimento, secondo coscienza, dei doveri politici.</p><p class="paragraph" data-counter="7" id="p-7">Oggi certamente si dischiudono alla nostra azione nuovi orizzonti. Basti accennare, per convincersene, alle nuove possibilità d’influenzare, in un ambiente di libertà, l’opinione pubblica attraverso gli strumenti più efficaci della sua formazione. Queste possibilità stanno per avere un concreto assetto istituzionale, ma intanto noi possiamo già avvertire i nuovi doveri di presenza attiva ed intelligente, quali c’incombono in questo momento di fronte all’ambiente sociale in cui viviamo. Ma sopratutto tre aspetti della nostra funzione mi piace rilevare.</p><p class="paragraph" data-counter="8" id="p-8">Innanzi tutto l’approfondimento dei nostri compiti di fronte all’<span about="https://w3id.org/moro/enoam/data/110190/v1/mention-13" class="mention organization" id="mention-13" property="dcterms:references" resource="https://w3id.org/moro/enoam/data/azione-cattolica" typeof="deo:Reference">Azione Cattolica</span>. Noi siamo iscritti in quest’ultima nella posizione elastica di una sezione a composizione varia con largo raggio di azione ed eccezionale agilità di forme e di iniziative. Da questa posizione si derivano straordinarie possibilità che – dobbiamo riconoscerlo – non abbiamo sinora pienamente sfruttato. Abbiamo compiti di indirizzo generale di costruttiva unificazione, di perfetta aderenza alle esigenze etico-politiche della nostra collettività nazionale. Non sottraiamoci a questi compiti; non rifiutiamo di essere il fermento animatore di questa massa organizzata, che può essere la più forte, la più compatta, la più efficacemente presente nella vita sociale italiana.</p><p class="paragraph" data-counter="9" id="p-9">Ancora: la presenza nostra nell’ambiente della professione. A questo scopo sono state promosse le <span about="https://w3id.org/moro/enoam/data/110190/v1/mention-11" class="mention organization" id="mention-11" property="dcterms:references" resource="https://w3id.org/moro/enoam/data/unioni-professionali" typeof="deo:Reference">Unioni</span> professionali, le quali realizzano un maggiore svincolo delle forme e delle esigenze organizzative, per contribuire più efficacemente allo sviluppo di una coscienza professionale cristiana in <span about="https://w3id.org/moro/enoam/data/110190/v1/mention-7" class="mention place" id="mention-7" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>.</p><p class="paragraph" data-counter="10" id="p-10">Qui facciamo leva sullo spirito di unità delle professioni, sulle sensibilità e gli interessi professionali. Si tratta di creare delle forze agili ed omogenee con larghe possibilità di azione e capaci di intervenire in modo efficace come organismi espressivi di opinione pubblica in ogni ordine di problemi. Le esigenze del collegamento interprofessionale, che è tanta parte del nostro spirito sono state garantite. Le unioni professionali sono il nostro sforzo estremo di allontanarci da noi, senza perderci, per impossessarci del nostro mondo e farlo cristiano.</p><p class="paragraph" data-counter="11" id="p-11">Infine (e siamo costretti ad accennare appena): approfondimento del significato sociale delle singole professioni e perciò delle <span about="https://w3id.org/moro/enoam/data/110190/v1/mention-12" class="mention organization" id="mention-12" property="dcterms:references" resource="https://w3id.org/moro/enoam/data/unioni-professionali" typeof="deo:Reference">Unioni</span> professionali. Perché la professione è un osservatorio levato sul mondo; un punto di riferimento e di collegamento. Le professioni debbono essere schierate come forze di lavoro qualificato accanto ad altre forze di lavoro in una fraternità costruttiva e naturale. La nostra opera attinge così una meta lontana; l’intelligenza è a servizio di tutta la vita; la carità dell’esercizio professionale è una forza per organizzare con criteri di giustizia e di pace l’intero mondo del lavoro. Questo senso ha la nostra adesione alle <span about="https://w3id.org/moro/enoam/data/110190/v1/mention-10" class="mention organization" id="mention-10" property="dcterms:references" resource="https://w3id.org/moro/enoam/data/associazioni-cristiane-dei-lavoratori-italiani" typeof="deo:Reference">Associazioni cristiane dei lavoratori italiani</span>.</p><p class="paragraph" data-counter="12" id="p-12">Questi sono schematici e freddi indirizzi, maturati da una lunga e dolorosa esperienza, della nostra azione futura. Non è detto qui dell’impegno di sacrificio e di amore che essa richiede. Non è detto, perché queste cose non è facile dire e d’altra parte, una onorevole tradizione ci permette di considerarle sussistenti. Veramente il nostro lavoro, di cui abbiamo voluto tracciare alcune linee essenziali, non è mortificato in uno schema quale che sia, ma è invece affidato alle libere energie degli spiriti, a quella originalità ansiosa di nuove esperienze e di migliori adeguazioni, la quale è il contrassegno di nobiltà del mondo della cultura, dell’intelligenza cioè raffinata e pronta. Questa non è che un’indicazione; invito di iniziativa più che di disciplina. Questa fiducia di una rispondenza non piatta, ma vigile ed intelligente è un grande motivo di sicurezza in quest’ora buia. Se ieri il Movimento <span about="https://w3id.org/moro/enoam/data/110190/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/movimento-ecclesiale-di-impegno-culturale" typeof="deo:Reference">Laureati</span> fu l’unica forza democratica del nostro paese, oggi esso deve essere la forza più sostanzialmente, più umanamente democratica, la più responsabile e costruttiva della nuova storia.</p><p>Aldo Moro</p></body></html>