<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.1.269" name="dcterms.relation"/><meta content="10.48678/unibo/aldomoro1.4.1.269" name="dcterms.identifier"/><meta content="Moro, Aldo, [Intervento al Consiglio ministeriale della Cee], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Al ministero degli Esteri e all’opposizione nel partito (giugno 1968 – maggio 1973), a cura di Guido Formigoni e Agostino Giovagnoli, edizione e nota storico-critica di Enrico Palumbo, Bologna, Università di Bologna, 2021. DOI: https://doi.org/10.48678/unibo/aldomoro1.4.1.269." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Al ministero degli Esteri e all’opposizione nel partito (giugno 1968 – maggio 1973), 2021" name="description"/><title>[Intervento al Consiglio ministeriale della Cee]</title>
<div id="mentionMeta"><meta about="https://w3id.org/moro/enoam/data/comunita-economica-europea" typeof="foaf:Organization"/><meta about="https://w3id.org/moro/enoam/data/comunita-economica-europea" content="Comunità Economica Europea" property="rdfs:label"/><meta about="https://w3id.org/moro/enoam/data/comunita-economica-europea" property="owl:sameAs" resource="http://www.wikidata.org/entity/Q52847"/><meta about="https://w3id.org/moro/enoam/data/europa" typeof="dcterms:Location"/><meta about="https://w3id.org/moro/enoam/data/europa" content="Europa" property="rdfs:label"/><meta about="https://w3id.org/moro/enoam/data/europa" property="owl:sameAs" resource="http://www.wikidata.org/entity/Q46"/><meta about="https://w3id.org/moro/enoam/data/l-aia" typeof="dcterms:Location"/><meta about="https://w3id.org/moro/enoam/data/l-aia" content="L'Aja" property="rdfs:label"/><meta about="https://w3id.org/moro/enoam/data/l-aia" property="owl:sameAs" resource="http://www.wikidata.org/entity/Q36600"/><meta about="https://w3id.org/moro/enoam/data/georges-pompidou" typeof="foaf:Person"/><meta about="https://w3id.org/moro/enoam/data/georges-pompidou" content="Georges Pompidou" property="rdfs:label"/><meta about="https://w3id.org/moro/enoam/data/georges-pompidou" property="owl:sameAs" resource="http://www.wikidata.org/entity/Q2185"/><meta about="https://w3id.org/moro/enoam/data/georges-pompidou" content="Pompidou, Georges" property="skos:prefLabel"/></div>

<div id="footnoteMeta"><meta about="https://w3id.org/moro/enoam/data/enrico-palumbo" typeof="foaf:Person"/><meta about="https://w3id.org/moro/enoam/data/enrico-palumbo" content="Enrico Palumbo" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>[Intervento al Consiglio ministeriale della Cee]</h1><p class="paragraph" data-counter="1" id="p-1">Penso che il tema  che affrontiamo oggi – il rafforzamento istituzionale della <span about="https://w3id.org/moro/enoam/data/141269/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/comunita-economica-europea" typeof="deo:Reference">Comunità</span><sup><a href="#curatornote-1" id="curatornote-ref-1">[1]</a></sup> e i progressi nel campo politico – ci imponga in via preliminare un esame di coscienza. Il quesito che ci dobbiamo porre è che cosa rappresenta oggi e – ancor più – che cosa vorrà rappresentare domani la <span about="https://w3id.org/moro/enoam/data/141269/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/comunita-economica-europea" typeof="deo:Reference">Comunità</span> dei Dieci in un mondo in profonda mutazione economica e sociale. Quali risposte intendiamo dare ai molteplici problemi della civiltà post-industriale, quali soluzioni ci sembrano più adatte a migliorare la qualità della vita, come ci proponiamo di fare partecipare in misura più ampia e più equa non solo ai frutti del processo produttivo, ma anche alle ricchezze della vita dello spirito, vaste masse di uomini che ne sono tuttora ai margini.</p><p class="paragraph" data-counter="2" id="p-2">In sostanza: quale immagine dell’<span about="https://w3id.org/moro/enoam/data/141269/v1/mention-12" class="mention place" id="mention-12" property="dcterms:references" resource="https://w3id.org/moro/enoam/data/europa" typeof="deo:Reference">Europa</span> dei Dieci intendiamo dare ai giovani, ai lavoratori, all’uomo della strada, che cosa possiamo offrire di nuovo e di diverso, in quali termini sapremo trovare per i loro problemi delle soluzioni “europee”?</p><p class="paragraph" data-counter="3" id="p-3">Questo non è un discorso astratto. È invece un discorso dal quale non potremo esimerci se vogliamo dare un contenuto politico – nell’accezione più ampia del termine – all’edificio istituzionale che vogliamo costruire. Se applichiamo e completiamo la legge comunitaria esistente, se verremo man mano creando una nuova legge, questa dovrà sempre più essere una “legge di progresso e di dovere”, come l’auspicò per l’Italia da unificare il suo profeta Giuseppe Mazzini<sup><sup><a href="#curatornote-2" id="curatornote-ref-2">[2]</a></sup></sup>, di cui ricorre quest’anno il centenario della morte.</p><p class="paragraph" data-counter="4" id="p-4">Nei nostri precedenti scambi di vedute, avevamo illustrato i nostri orientamenti sugli altri due temi dell’ordine del giorno del Vertice. In entrambi i casi, la nostra discussione, per quanto preliminare, era stata – come ricorderete – ampia e fruttuosa. La definizione dell’identità europea nei confronti del mondo esterno, il rilancio dell’unione economica e monetaria con la indispensabile dimensione sociale che abbiamo convenuto di darle, sono elementi importanti e determinanti del Vertice. Ambedue contribuiranno a dare al processo unitario europeo un nuovo significato e un nuovo respiro, di cui tutti siamo pienamente consci. Ma, fatta questa doverosa constatazione, non saremmo veritieri verso noi stessi e coerenti con gli obiettivi che ci proponiamo, se non riconoscessimo che è al tema di cui oggi ci occupiamo, che è legata in ampia misura la vitalità della costruzione economica esistente ed il suo effettivo ampliamento e sviluppo.</p><p class="paragraph" data-counter="5" id="p-5">È dunque nostra meditata convinzione che dalla riunione al Vertice dovranno uscire progressi significativi nel campo politico e del divenire istituzionale della costruzione europea, se vogliamo che esso non deluda le aspettative delle nostre opinioni pubbliche, le quali sentono istintivamente che è venuto il momento per noi di predisporre le misure necessarie a giungere a quel “salto qualitativo”, senza il quale rischiamo di pregiudicare gli stessi progressi della costruzione comunitaria e dell’unione economico-monetaria, nonché di lasciare inaridire il rinnovato slancio che l’ingresso di quattro nuovi Paesi imprime all’attività comunitaria.</p><p class="paragraph" data-counter="6" id="p-6">2. Il primo compito del Vertice sarà dunque quello di individuare le mète che intendiamo raggiungere: indicando gli obiettivi politici e i traguardi istituzionali che avremo prescelto, e concordando procedure che ci consentano di promuovere, nel modo migliore, l’attuazione delle direttive che verranno formulate dai Capi di Governo.</p><p class="paragraph" data-counter="7" id="p-7">In particolare ci domandiamo se la riunione del prossimo ottobre non debba approvare una Dichiarazione di principi, di natura analoga a quella emanata dopo l’incontro dei Capi di Stato o di Governo dei Sei svoltosi a Bonn nel 1961: un documento, cioè, in cui si riconfermi – questa volta da parte dei Dieci – l’obiettivo dell’unità economica e politica dell’<span about="https://w3id.org/moro/enoam/data/141269/v1/mention-13" class="mention place" id="mention-13" property="dcterms:references" resource="https://w3id.org/moro/enoam/data/europa" typeof="deo:Reference">Europa</span> e si indichino nelle loro linee generali le forme della costruzione politica di cui i lineamenti cominciamo ad intravvedere.</p><p class="paragraph" data-counter="8" id="p-8">Forse è questo il momento più adatto per fare una osservazione di ordine generale sui criteri che, da parte italiana, si considerano validi quando si tratterà di affrontare la definizione del modello istituzionale di <span about="https://w3id.org/moro/enoam/data/141269/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/comunita-economica-europea" typeof="deo:Reference">Comunità</span> come la nostra, che allarga la sua sfera d’azione nello spazio e nelle opere. Venendo meno, in qualche modo, ad una radicata tradizione giuridica italiana, e ispirandoci a principi propri alla concezione costituzionale dei nostri partners britannici, pensiamo che un approccio pragmatico e un costante elemento di flessibilità debba caratterizzare la ricerca e la determinazione degli obiettivi, dei modi e infine dei tempi della costruzione unitaria europea.</p><p class="paragraph" data-counter="9" id="p-9">3. Incominciando dal traguardo istituzionale, direi che il modello giuridico ideale cui dovremo puntare è quello dello Stato federale, che riteniamo il più consono alle esigenze dell’unità europea.</p><p class="paragraph" data-counter="10" id="p-10">D’altra parte, riconosciamo che sarebbe difficile puntare immediatamente su un obiettivo istituzionale di portata definitiva, e siamo pronti dunque ad accettare frattanto possibili soluzioni intermedie, scegliendo quelle forme integrative che più si avvicinino all’ideale federale, inclusa naturalmente, fra esse, quella confederale.</p><p class="paragraph" data-counter="11" id="p-11">4. Un tema sul quale dovremo soffermare la nostra attenzione è quello della configurazione che intendiamo dare alla ripartizione dei poteri delle istituzioni.</p><p class="paragraph" data-counter="12" id="p-12">Non penso che nel campo giurisdizionale possano sorgere difficoltà. La Corte di Giustizia della <span about="https://w3id.org/moro/enoam/data/141269/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/comunita-economica-europea" typeof="deo:Reference">Comunità</span> esercita oggi il controllo di legittimità di atti o comportamenti di ordine essenzialmente economico. Si potrebbe prevedere che essa diventi un giorno l’unico foro giurisdizionale dei Paesi della <span about="https://w3id.org/moro/enoam/data/141269/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/comunita-economica-europea" typeof="deo:Reference">Comunità</span>, assumendo – nei confronti di questi ultimi – anche le competenze che, per quanto riguarda i loro rapporti, sono oggi proprie della Corte internazionale dell’<span about="https://w3id.org/moro/enoam/data/141269/v1/mention-16" class="mention place" id="mention-16" property="dcterms:references" resource="https://w3id.org/moro/enoam/data/l-aia" typeof="deo:Reference">Aja</span><sup><a href="#curatornote-3" id="curatornote-ref-3">[3]</a></sup>.</p><p class="paragraph" data-counter="13" id="p-13">5. Sul piano legislativo, il problema che si pone sarà quello di accrescere sia la rappresentatività che la sfera di competenza del Parlamento europeo. Una idea che ci sembra degna di considerazione è quella di dotare la futura Confederazione di un sistema bicamerale, basato su una “Camera dei popoli” eletta a suffragio universale diretto su base proporzionale alle popolazioni dei vari Stati (ma eventualmente con alcuni accorgimenti diretti ad accrescere il coefficiente di rappresentanza dei Paesi meno popolati), e su un “Consiglio degli Stati” nel quale tutti i Paesi della <span about="https://w3id.org/moro/enoam/data/141269/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/comunita-economica-europea" typeof="deo:Reference">Comunità</span> siano rappresentati su base paritaria.</p><p class="paragraph" data-counter="14" id="p-14">Le due Camere eserciterebbero congiuntamente l’attività legislativa.</p><p class="paragraph" data-counter="15" id="p-15">6. Per quanto concerne la direzione politica della costruzione europea, un primo passo che ci sembra auspicabile consisterebbe nel prevedere una conferenza dei Capi di Stato o di Governo, la quale potrebbe tenersi periodicamente, forse ogni anno. In pratica, nella fase transitoria che precederà la costituzione di un vero e proprio Governo europeo, tale “Alto Consiglio” dovrebbe costituire l’istanza da cui vengano fissate le grandi direttive politiche. I Ministri degli Affari Esteri, che continuerebbero a formare il Consiglio normale della <span about="https://w3id.org/moro/enoam/data/141269/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/comunita-economica-europea" typeof="deo:Reference">Comunità</span> previsto dai Trattati, diverrebbero in questo modo i sostituti dei Capi di Governo.</p><p class="paragraph" data-counter="16" id="p-16">C’è stata inoltre una proposta del Presidente <span about="https://w3id.org/moro/enoam/data/141269/v1/mention-19" class="mention person" id="mention-19" property="dcterms:references" resource="https://w3id.org/moro/enoam/data/georges-pompidou" typeof="deo:Reference">Pompidou</span><sup><sup><a href="#curatornote-4" id="curatornote-ref-4">[4]</a></sup></sup> relativa alla istituzione di Ministri europei, cui hanno fatto seguito altre che suggeriscono la creazione di Sottosegretari europei. Entrambe ci sembrano interessanti e dovranno essere esaminate al Vertice, anche perché l’idea della continuità di una presenza politica di ciascun Governo nella sede comunitaria merita di essere approfondita.</p><p class="paragraph" data-counter="17" id="p-17">Anche senza volere per ora entrare nel vivo dell’argomento, mi sembra di poter dire che dovrebbe essere attentamente studiato quali competenze attualmente esistenti potrebbero eventualmente essere attribuite a tali Ministri o Sottosegretari europei, qualora si dovesse optare in favore della creazione di questi ultimi.</p><p class="paragraph" data-counter="18" id="p-18">Quando saremo giunti alla fase confederale, si porrà il problema dell’Esecutivo. Una soluzione che potrà essere esaminata è quella di giungere ad una forma di Esecutivo di cui nelle attuali strutture esista già l’embrione. Si può allora prendere in considerazione un processo che implichi, al termine, una struttura che tenga conto delle funzioni esecutive attualmente esercitate dal Consiglio dei Ministri e dalla Commissione.</p><p class="paragraph" data-counter="19" id="p-19">La Commissione, che a causa della sua natura autonoma e della sua vocazione comunitaria offre le necessarie garanzie che le decisioni da prendere siano ispirate all’interesse di tutti i membri, deve fino a quel momento conservare tutte le competenze e responsabilità che le sono attribuite dai Trattati, in particolare il suo potere d’iniziativa.</p><p class="paragraph" data-counter="20" id="p-20">7. Questi sviluppi richiedono dosi accentuate di pragmatismo e di flessibilità. Quello che possiamo per ora ipotizzare è un graduale trasferimento di competenze dal quadro nazionale al quadro europeo; ma non sarebbe consigliabile schematizzare rigidamente questo processo costituente. Penso che dovremmo invece riservarci un certo margine di autonomia sia sui tempi di attuazione che sulle modalità di questo processo, per adattarlo agli sviluppi della situazione politica ed economica.</p><p class="paragraph" data-counter="21" id="p-21">8. La Dichiarazione finale della riunione al vertice (ove questa idea trovasse il favore dei miei colleghi) dovrebbe dunque indicare gli obiettivi politici e per quanto possibile i principi cui potrebbe ispirarsi la progressiva costruzione europea. I Capi di Stato o di Governo dovrebbero quindi affidare ai Ministri degli Affari Esteri il mandato di precisare tali obiettivi e di studiare le procedure e i tempi di realizzazione della progettata struttura politica. In esecuzione di tale mandato, i Ministri dovrebbero presentare il loro rapporto alla data che i Capi di Stato o di Governo vorranno fissare e, possibilmente, in occasione del Vertice successivo.</p><p class="paragraph" data-counter="22" id="p-22">Nella preparazione del loro Rapporto i Ministri, a nostro avviso, dovrebbero avvalersi sia del Parlamento Europeo che della Commissione. Il Parlamento, in quanto istanza democratica europea, sia pure imperfetta, porterà la voce delle esigenze dei nostri popoli in ordine all’attuazione dell’unità politica; la Commissione fornirà il frutto prezioso della sua esperienza di Istituzione guidata dallo spirito comunitario che intendiamo perseverare e salvaguardare.</p><p class="paragraph" data-counter="23" id="p-23">9. Come avevamo dichiarato nel comunicato della Conferenza dell’<span about="https://w3id.org/moro/enoam/data/141269/v1/mention-22" class="mention place" id="mention-22" property="dcterms:references" resource="https://w3id.org/moro/enoam/data/l-aia" typeof="deo:Reference">Aja</span> del 1-2 dicembre 1969, la <span about="https://w3id.org/moro/enoam/data/141269/v1/mention-21" class="mention organization" id="mention-21" property="dcterms:references" resource="https://w3id.org/moro/enoam/data/comunita-economica-europea" typeof="deo:Reference">Comunità europea</span> rimane il nocciolo originario dal quale l’unità europea si è sviluppata. Questo concetto ci ha sempre ispirati e continuerà ad ispirarci nei nostri sforzi per far progredire la costruzione unitaria dell’<span about="https://w3id.org/moro/enoam/data/141269/v1/mention-14" class="mention place" id="mention-14" property="dcterms:references" resource="https://w3id.org/moro/enoam/data/europa" typeof="deo:Reference">Europa</span>.</p><p class="paragraph" data-counter="24" id="p-24">Noi partiamo, cioè, dal presupposto che non solo quanto è stato fatto nell’ambito comunitario deve essere difeso e preservato, ma che fin dove possibile le nostre nuove iniziative – le nuove politiche comuni, economica, monetaria, industriale, regionale, sociale – debbano inserirsi nell’ambito del sistema dei Trattati.</p><p class="paragraph" data-counter="25" id="p-25">Per essere vitali, le istituzioni della <span about="https://w3id.org/moro/enoam/data/141269/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/comunita-economica-europea" typeof="deo:Reference">Comunità</span> dovranno avere una caratterizzazione politica sempre più accentuata. È vero che l’aspetto politico è insito in ogni nostra decisione, anche se presa su argomenti di natura tecnica, e che in tale senso anche le nostre scelte economiche sono, in ultima analisi, scelte politiche. Ma il problema che si porrà per noi, negli anni che vengono, è un altro: è quello di dare una dimensione politica più incisiva all’intera costruzione europea.</p><p class="paragraph" data-counter="26" id="p-26">In particolare, nel campo della politica internazionale e in quello della difesa non abbiano fatto progressi degni di nota. Eppure siamo d’accordo nel ritenere che è difficile creare una effettiva identità europea senza farla progredire anche nei settori della politica estera e della sicurezza. Che questi progressi debbano essere prudenti e graduali, nessuno di noi ne dubita, ma se essi venissero a mancare, l’unificazione europea sarebbe priva della sua spinta decisiva e della sua dimensione determinante.</p><p class="paragraph" data-counter="27" id="p-27">Da più parti è stata ventilata la creazione di un Segretariato politico. Siamo d’avviso che tale proposta meriti di essere considerata con attenzione e simpatia. Dovremmo, per cominciare, accertare quale tipo di Segretariato convenga meglio ai fini che ci proponiamo.</p><p class="paragraph" data-counter="28" id="p-28">Certamente, un Segretariato con funzioni semplicemente “amministrative” – quali la preparazione di ordini del giorno e la redazione di documenti di ricerca e di analisi – avrebbe un significato e un’utilità alquanto ridotti. Avendo da tempo auspicato che di un segretariato di questo tipo sia dotato il nostro Comitato Politico, la nostra concezione del Segretariato propriamente politico è leggermente più ambiziosa. Il Segretariato che noi concepiamo dovrebbe essere in grado di dare un utile apporto alle istituzioni comunitarie, rafforzando il legame tra di esse, con i loro poteri trasferiti, e i nostri Stati sovrani, con i poteri da essi ritenuti.</p><p class="paragraph" data-counter="29" id="p-29">Una considerazione che ci dovrebbe guidare nell’esame di questo problema è che l’attività di cooperazione nel campo della politica estera e di difesa, pur svolgendosi come un fatto collaterale rispetto al quadro comunitario, tocca in profondità le Istituzioni della <span about="https://w3id.org/moro/enoam/data/141269/v1/mention-9" class="mention organization" id="mention-9" property="dcterms:references" resource="https://w3id.org/moro/enoam/data/comunita-economica-europea" typeof="deo:Reference">Comunità</span>, tanto più che esse vanno assumendo una impronta politica accentuata. Penso, in particolare alla situazione che si verrà a creare dal 1973, nel settore della politica commerciale e che esigerà – ai fini della conclusione degli accordi commerciali – l’esistenza di uno stretto legame politico tra gli Stati membri e le istituzioni comunitarie.</p><p class="paragraph" data-counter="30" id="p-30">Questo Segretariato dovrebbe lavorare in stretto contatto con il nostro Comitato Politico, che ha superato le sue prime prove. Ma penso che esso potrebbe anche essere utilizzato per le valutazioni alle quali le varie istanze della <span about="https://w3id.org/moro/enoam/data/141269/v1/mention-10" class="mention organization" id="mention-10" property="dcterms:references" resource="https://w3id.org/moro/enoam/data/comunita-economica-europea" typeof="deo:Reference">Comunità</span> dovranno fare riferimento, per le decisioni comuni che dovranno prendere a che in futuro assumeranno sempre più visibilmente carattere politico.</p><ol id="curatorNotes"><li about="https://w3id.org/moro/enoam/data/141269/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> La Comunità economica europea (Cee), fondata il 25 marzo 1957 a Roma da Germania, Francia, Italia, Paesi Bassi, Belgio e Lussemburgo, è l’organizzazione regionale finalizzata all’integrazione dei mercati e delle economie dei paesi aderenti. <a href="#curatornote-ref-1">↑</a></li><li about="https://w3id.org/moro/enoam/data/141269/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Giuseppe Mazzini (1805-1872), patriota italiano. <a href="#curatornote-ref-2">↑</a></li><li about="https://w3id.org/moro/enoam/data/141269/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> La Corte Internazionale di Giustizia fu istituita nel 1945 con sede all’Aja. <a href="#curatornote-ref-3">↑</a></li><li about="https://w3id.org/moro/enoam/data/141269/v1/curatornote-4" id="curatornote-4" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Georges Pompidou (1911-1974), esponente politico dell’Udr, dal 1969 era presidente della Repubblica di Francia. <a href="#curatornote-ref-4">↑</a></li></ol></body></html>