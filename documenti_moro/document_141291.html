<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.1.291" name="dcterms.relation"/><meta content="10.48678/unibo/aldomoro1.4.1.291" name="dcterms.identifier"/><meta content="Moro, Aldo, [Intervista a «Il Goliardo»], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Al ministero degli Esteri e all’opposizione nel partito (giugno 1968 – maggio 1973), a cura di Guido Formigoni e Agostino Giovagnoli, edizione e nota storico-critica di Enrico Palumbo, Bologna, Università di Bologna, 2021. DOI: https://doi.org/10.48678/unibo/aldomoro1.4.1.291." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Al ministero degli Esteri e all’opposizione nel partito (giugno 1968 – maggio 1973), 2021" name="description"/><title>[Intervista a «Il Goliardo»]</title>
<div id="mentionMeta"><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/><meta about="https://w3id.org/moro/enoam/data/partito-comunista-italiano" typeof="foaf:Organization"/><meta about="https://w3id.org/moro/enoam/data/partito-comunista-italiano" content="Partito Comunista Italiano" property="rdfs:label"/><meta about="https://w3id.org/moro/enoam/data/partito-comunista-italiano" property="owl:sameAs" resource="http://www.wikidata.org/entity/Q461886"/></div>

<div id="footnoteMeta"><meta about="https://w3id.org/moro/enoam/data/enrico-palumbo" typeof="foaf:Person"/><meta about="https://w3id.org/moro/enoam/data/enrico-palumbo" content="Enrico Palumbo" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>[Intervista a «Il Goliardo»]</h1><p class="paragraph" data-counter="1" id="p-1"><em>D.: Lei è stato uno dei padri putativi del centro-sinistra, considera questa formula ancora valida?</em></p><p class="paragraph" data-counter="2" id="p-2">R.: Certamente ma vorrei precisare che non è tanto alla formula in sé che penso quando nei miei scritti e discorsi ripropongo il tema del centro-sinistra. Penso soprattutto alla necessità di assicurare, a livello politico, e quindi parlamentare e di governo, una rappresentanza popolare che sia la più ampia possibile, nella salvaguardia delle condizioni di sicurezza democratica, e perciò la più efficace ed autorevole nello sforzo di giustizia e di progresso che è sollecitato dalla nostra società.</p><p class="paragraph" data-counter="3" id="p-3">Gli schieramenti parlamentari, le formule di governo discendono logicamente da questa preoccupazione fondo. Se si vogliono legare tra loro popolo e Stato, se si punta a far crescere il Paese nell’ambito delle proprie istituzioni, se i contenuti si sintetizzano in una strategia dello sviluppo economico, sociale e civile non si può ritenere che sia indifferente a questi fini la scelta degli alleati e dei modi e delle forme di svolgimento dell’azione politica e di governo. Non solo la scelta non è indifferente ma è condizionante. Contenuti e schieramenti, obiettivi e formule di saldano in tutt’uno e non sono isolabili l’uno dall’altro. Per interpretare un Paese e adeguare ad esso l’azione politica e statuale occorre infatti coinvolgere nel proprio disegno politico la coscienza popolare.</p><p class="paragraph" data-counter="4" id="p-4">Con questo spirito ho guardato e guardo alla politica di centro-sinistra. Non disconoscendo difficoltà e disfunzioni, ritengo preliminare un’adeguata riflessione sulla esperienza compiuta e sulle condizioni e garanzie per una proficua ripresa, che deve essere però portata avanti seriamente da tutti: da noi come dai socialisti. Ma occorre cominciare a porsi davvero questo problema prima che sia troppo tardi. Per questo ho fatto appello alla comune sensibilità, assicurando a chiunque intraprenda questo sforzo la nostra disinteressata solidarietà e il nostro leale appoggio.</p><p class="paragraph" data-counter="5" id="p-5"><em>D.: Si nota soprattutto da parte di noi giovani una certa avversione verso i partiti considerati come una burocratizzazione del potere politico, secondo lei l’esperienza storica dei partiti come strumento per fare politica è superata?</em></p><p class="paragraph" data-counter="6" id="p-6">R.: Non parlerei di avversione, bensì – più prudentemente – di atteggiamento critico. Basta riflettere sulle elezioni politiche del 7 maggio<sup><sup><a href="#curatornote-1" id="curatornote-ref-1">[1]</a></sup></sup> per constatare che i giovani non solo non hanno voltato le spalle ai partiti, diciamo così, tradizionali, ma, anzi, hanno riversato la grandissima maggioranza dei loro suffragi sui più qualificati di essi: <span about="https://w3id.org/moro/enoam/data/141291/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> e <span about="https://w3id.org/moro/enoam/data/141291/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">Partito Comunista</span>. Se poi si aggiungono i consensi che hanno avuto i socialisti, i socialdemocratici, i repubblicani, i liberali si raggiunge la quasi totalità del voto giovanile. Da ciò si possono trarre due considerazioni: che i giovani non hanno dato che un apporto minimo alla estrema destra ed inoltre che non hanno corrisposto alle attese dei movimenti di sinistra che si erano presentati in polemica con le formazioni tradizionali. Non c’è perciò un atteggiamento di avversione che implicherebbe un rifiuto, una negazione se non addirittura una contrapposizione. Nelle elezioni politiche i giovani hanno invece testimoniato accortezza e realismo, il rifiuto di anacronistiche resurrezioni di tipo totalitario e, per contro, adesione alle forze impegnate a gestire l’esistente. Se, però, guardiamo oltre l’occasione elettorale, balza in primo piano la posizione critica cui facevo cenno. Scarsa è la partecipazione politica, l’accettazione di una milizia di partito, l’assunzione di precise responsabilità. In una recente indagine della Demoskopea è affermato che solo il 6,2 per cento dei giovani s’interessa molto di politica e il 22,5 abbastanza, mentre il 70% se ne interessa poco o per nulla. È un dato preoccupante che deve far riflettere i partiti. Anche se la spiegazione non è agevole per la indubbia complessità o molteplicità delle motivazioni non si può evitare un adeguato approfondimento delle cause. Tra esse c’è certamente il senso di burocratizzazione del potere politico cui si fa riferimento nella domanda. Mancano cioè nella presenza e nell’azione dei partiti quel carattere d’iniziativa, di propulsione, di aderenza alla realtà; quella dote d’entusiasmo, di disinteresse, d’idealità; quella capacità di richiamo, fondata sul prestigio, che fanno di un partito un’autorità ad un tempo morale e politica.</p><p class="paragraph" data-counter="7" id="p-7">Bisogna rovesciare la tendenza prima che il disinteresse diventi – come sarebbe fatale – rifiuto, opposizione e persino alternativa.</p><p class="paragraph" data-counter="8" id="p-8">Credo che l’esperienza storica del partito come strumento per fare politica non sia superata purché si riscopra – e si riscopra per tempo – la sua natura originaria di movimento fondato su idealità che si vogliono far valere nel dibattito, nel confronto, nell’azione politica; animato da uno spirito di servizio dei cittadini e della comunità; sorretto dal concorso disinteressato dei soci e dei simpatizzanti.</p><p class="paragraph" data-counter="9" id="p-9">Ciò vuol dire rinnovare strutture e metodi affinché siano conformi alle finalità istituzionali ai valori, alle tradizioni, alla storia caratteristici di ciascun partito.</p><p class="paragraph" data-counter="10" id="p-10">Ma ciò vuol dire anche ritornare alla politica, o alla politica di partito, come ad una milizia di volontari, i quali rispondono ad un’autentica vocazione e mantengono in ogni momento alla loro partecipazione il carattere elettivo che le è proprio.</p><p class="paragraph" data-counter="11" id="p-11"><em>D.: Gli attuali rigurgiti neofascisti costituiscono un effettivo pericolo per la democrazia in Italia?</em></p><p class="paragraph" data-counter="12" id="p-12">R.: Bisogna distinguere tra manifestazioni neofasciste contingenti e ciò che di permanente, anche se meno esteso, sta dietro di esse. Le prime sono spesso il prodotto di una particolare situazione psicologica d’incertezza, di disagio per il presente e di paura del futuro. Esse si attenueranno, fino a scomparire, se l’azione politica diventerà chiara, autorevole, in grado cioè di far intravvedere con precisione il disegno di sviluppo globale del Paese, ancorando anche i ceti più emotivamente labili ad un quadro d’assieme che infonda sicurezza e certezza.</p><p class="paragraph" data-counter="13" id="p-13">Ciò che di permanente sta dietro al neofascismo (e che oggi sceglie questo strumento come domani ne potrebbe scegliere un altro giudicato più conveniente), al di là di frange minoritarie di puro ribellismo, è lo spirito della conservazione, la risposta deliberatamente reazionaria alla domanda di una società che vuole cambiare e deve cambiare. È un dato più duro e consistente che non sarà facile rimuovere, con il quale ci dovremo misurare sempre, perché costituisce l’elemento dialettico negativo proprio di ogni scontro ideologico, presente in ogni esperienza storica e che assume connotazioni particolari da paese a paese. Nella storia italiana, lo spirito della reazione, – che nasce dalla volontà di cieca conservazione, di rifiuto all’evoluzione della società e dello Stato, – ha generato il fascismo e non è arreso neppure con il suo crollo. In venticinque anni i democratici si sono sempre dovuti scontrare con esso. Continueremo a farlo. L’importante è che non sia fatta nessuna concessione ideale, morale, politica. Con questo tipo di nemico dobbiamo essere assolutamente intransigenti se vogliamo assicurare giustizia e progresso in un sicuro quadro democratico per il nostro Paese.</p><p class="paragraph" data-counter="14" id="p-14"><em>D.: In ultimo. Ad un giovane che sta per intraprendere la carriera politica, quali indicazioni e quali consigli darebbe?</em></p><p class="paragraph" data-counter="15" id="p-15">R.: Nel parlare dei giovani e della partecipazione politica ho già implicitamente risposto a questa domanda. Intanto escluderei la parola <u>carriera</u> riferita alla politica. Ad alcuni potrà sembrare eccessivo il termine <u>missione</u> ma io ritengo che esso sia più rispondente al tipo di attività che si è chiamati a svolgere quando ci si interessa del destino civile, politico, economico, sociale della comunità che è sempre, sia pure nella distinzione dei piani e delle funzioni, parte del destino umano, di un uomo colto nella sua totalità inscindibile. Al giovane, ai molti giovani come spero, che si avviano a fare politica darei pochi consigli diretti, suggerirei piuttosto un metodo, quello di una approfondita riflessione sugli uomini e sulle cose. Bisogna avere una grande curiosità per l’uomo e per l’umano, ciò induce alla ricerca, al confronto, al dialogo, allo scandaglio verso le profondità dove si colgono le più riposte intenzioni, tensioni, sollecitazioni, dove è più facile scorgere la logica dell’animo umano e della storia, il nesso di cause ed effetti. La curiosità dell’uomo per l’uomo, quando è autentica e costante, genera rispetto, induce a farsi carico del prossimo come di se stessi, spinge all’iniziativa e alla solidarietà. Dalla curiosità, dalla ricerca, derivano anche l’individuazione della propria peculiare vocazione e conseguentemente quella specifica competenza che fa di un partecipe della vita politica, un uomo esperto sia sul piano generale che su quello particolare. È finita davvero l’età dei generici della politica, ora occorrono uomini pronti ad intervenire nei vari settori in base ad una seria preparazione.</p><p class="paragraph" data-counter="16" id="p-16">Ma per riguardo ai giovani un monito lo dobbiamo rivolgere innanzitutto a noi stessi che abbiamo responsabilità politiche: è necessario, indispensabile creare migliori condizioni per lo sviluppo individuale e sociale dei giovani. Molti giovani che nella mia attività di professore universitario ho quotidianamente occasione di incontrare, e con i quali m’intrattengo anche dopo l’ora di lezione, sono seriamente preoccupati del loro avvenire civile e professionale. Sentono che si restringe l’area delle loro possibilità, sentono che la comunità tende ad emarginarli offrendo loro poche opportunità spesso inferiori al valore e al merito, avvertono che la selezione si fa sempre più dura e persino spietata in un sistema che perde vitalità e si fa esso stesso marginale. Dobbiamo spezzare con lucida intuizione e grande coraggio la spirale involutiva se vogliamo garantire per tutti un avvenire adeguato alle speranze e alle attese dei nostri giovani, se vogliamo che essi crescano compiutamente. Non possiamo assumerci la responsabilità che i giovani domani non siano in grado di essere dei protagonisti della nostra storia.</p><ol id="curatorNotes"><li about="https://w3id.org/moro/enoam/data/141291/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Il riferimento è alle elezioni del 7-8 maggio 1972. <a href="#curatornote-ref-1">↑</a></li></ol></body></html>