<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.1.147" name="dcterms.relation"/><meta content="10.48678/unibo/aldomoro1.4.1.147" name="dcterms.identifier"/><meta content="Moro, Aldo, [Intervista alla rivista rumena «Lumea»], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Al ministero degli Esteri e all’opposizione nel partito (giugno 1968 – maggio 1973), a cura di Guido Formigoni e Agostino Giovagnoli, edizione e nota storico-critica di Enrico Palumbo, Bologna, Università di Bologna, 2021. DOI: https://doi.org/10.48678/unibo/aldomoro1.4.1.147." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Al ministero degli Esteri e all’opposizione nel partito (giugno 1968 – maggio 1973), 2021" name="description"/><title>[Intervista alla rivista rumena «Lumea»]</title>
<div id="mentionMeta"><meta about="https://w3id.org/moro/enoam/data/romania" typeof="dcterms:Location"/><meta about="https://w3id.org/moro/enoam/data/romania" content="Romania" property="rdfs:label"/><meta about="https://w3id.org/moro/enoam/data/romania" property="owl:sameAs" resource="http://www.wikidata.org/entity/Q218"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/europa" typeof="dcterms:Location"/><meta about="https://w3id.org/moro/enoam/data/europa" content="Europa" property="rdfs:label"/><meta about="https://w3id.org/moro/enoam/data/europa" property="owl:sameAs" resource="http://www.wikidata.org/entity/Q46"/><meta about="https://w3id.org/moro/enoam/data/organizzazione-delle-nazioni-unite" typeof="foaf:Organization"/><meta about="https://w3id.org/moro/enoam/data/organizzazione-delle-nazioni-unite" content="Nazioni Unite" property="rdfs:label"/><meta about="https://w3id.org/moro/enoam/data/organizzazione-delle-nazioni-unite" property="owl:sameAs" resource="http://www.wikidata.org/entity/Q1065"/><meta about="https://w3id.org/moro/enoam/data/organizzazione-del-trattato-dell-atlantico-del-nord" typeof="foaf:Organization"/><meta about="https://w3id.org/moro/enoam/data/organizzazione-del-trattato-dell-atlantico-del-nord" content="Alleanza Atlantica" property="rdfs:label"/><meta about="https://w3id.org/moro/enoam/data/organizzazione-del-trattato-dell-atlantico-del-nord" property="owl:sameAs" resource="http://www.wikidata.org/entity/Q7184"/><meta about="https://w3id.org/moro/enoam/data/mar-mediterraneo" typeof="dcterms:Location"/><meta about="https://w3id.org/moro/enoam/data/mar-mediterraneo" content="Mar Mediterraneo" property="rdfs:label"/><meta about="https://w3id.org/moro/enoam/data/mar-mediterraneo" property="owl:sameAs" resource="http://www.wikidata.org/entity/Q4918"/><meta about="https://w3id.org/moro/enoam/data/mare-del-nord" typeof="dcterms:Location"/><meta about="https://w3id.org/moro/enoam/data/mare-del-nord" content="Mare del Nord" property="rdfs:label"/><meta about="https://w3id.org/moro/enoam/data/mare-del-nord" property="owl:sameAs" resource="http://www.wikidata.org/entity/Q1693"/><meta about="https://w3id.org/moro/enoam/data/germania" typeof="dcterms:Location"/><meta about="https://w3id.org/moro/enoam/data/germania" content="Germania" property="rdfs:label"/><meta about="https://w3id.org/moro/enoam/data/germania" property="owl:sameAs" resource="http://www.wikidata.org/entity/Q183"/><meta about="https://w3id.org/moro/enoam/data/berlino" typeof="dcterms:Location"/><meta about="https://w3id.org/moro/enoam/data/berlino" content="Berlino" property="rdfs:label"/><meta about="https://w3id.org/moro/enoam/data/berlino" property="owl:sameAs" resource="http://www.wikidata.org/entity/Q64"/><meta about="https://w3id.org/moro/enoam/data/europa-occidentale" typeof="dcterms:Location"/><meta about="https://w3id.org/moro/enoam/data/europa-occidentale" content="Europa Occidentale" property="rdfs:label"/><meta about="https://w3id.org/moro/enoam/data/europa-occidentale" property="owl:sameAs" resource="http://www.wikidata.org/entity/Q27496"/><meta about="https://w3id.org/moro/enoam/data/bucarest" typeof="dcterms:Location"/><meta about="https://w3id.org/moro/enoam/data/bucarest" content="Bucarest" property="rdfs:label"/><meta about="https://w3id.org/moro/enoam/data/bucarest" property="owl:sameAs" resource="http://www.wikidata.org/entity/Q19660"/></div>

<div id="footnoteMeta"><meta about="https://w3id.org/moro/enoam/data/enrico-palumbo" typeof="foaf:Person"/><meta about="https://w3id.org/moro/enoam/data/enrico-palumbo" content="Enrico Palumbo" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>[Intervista alla rivista rumena «Lumea»]</h1><p class="paragraph" data-counter="1" id="p-1"><em>D.: Monsieur le Ministre, comment appréciez-vous le résultat de votre première visite dans notre pays et comment voyez-vous les perspectives des relations entre l’Italie et la Roumanie?<sup><a href="#curatornote-1" id="curatornote-ref-1">[1]</a></sup></em></p><p class="paragraph" data-counter="2" id="p-2">R.: La mia visita in <span about="https://w3id.org/moro/enoam/data/141147/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/romania" typeof="deo:Reference">Romania</span> ha potuto mettere in rilievo la profonda cordialità delle relazioni esistenti fra la <span about="https://w3id.org/moro/enoam/data/141147/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/romania" typeof="deo:Reference">Romania</span> e l’<span about="https://w3id.org/moro/enoam/data/141147/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, le quali possono vantare tanti legami di civiltà e di cultura. Le nostre valutazioni sui maggiori problemi internazionali registrano molti punti di convergenza ed appaiono ispirate ad obiettivi comuni. Noi riteniamo che ogni Stato possa e debba dare il suo apporto all’ordine internazionale nella sua autonomia ed originalità nazionale. Questo principio essenziale non impedisce certo lo sviluppo di relazioni, le più varie, di collaborazione e di associazione. È proprio grazie a questa non sopprimibile individualità di ciascuno Stato che si può operare per stabilire rapporti flessibili, aderenti alla realtà e in definitiva più solidi. Ci si può così incontrare al di sopra delle frontiere. A questo riguardo vorrei ricordare il nostro impegno per l’<span about="https://w3id.org/moro/enoam/data/141147/v1/mention-11" class="mention place" id="mention-11" property="dcterms:references" resource="https://w3id.org/moro/enoam/data/europa" typeof="deo:Reference">Europa</span>, al cui giusto assetto noi diamo da anni un importante contributo, sia attraverso processi di unificazione, là dove ne ricorrono le condizioni, sia attraverso molteplici rapporti bilaterali con tutti i Paesi, e fra essi, in particolare, con la <span about="https://w3id.org/moro/enoam/data/141147/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/romania" typeof="deo:Reference">Romania</span>. Il dialogo fra noi trova il suo fondamento nella comune ed appassionata ricerca dei modi migliori per salvaguardare e consolidare la pace nello scrupoloso rispetto dei principi della sovranità, dell’indipendenza, della non ingerenza negli affari interni e di una autonoma scelta delle vie verso il progresso e l’elevazione civile dei nostri popoli. Sono convinto che la <span about="https://w3id.org/moro/enoam/data/141147/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/romania" typeof="deo:Reference">Romania</span> e l’<span about="https://w3id.org/moro/enoam/data/141147/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> possono compiere un lungo cammino insieme in un franco e sincero scambio di idee, instaurando rapporti di collaborazione in molteplici settori ove già, del resto, sono avviate importanti ed interessanti iniziative.</p><p class="paragraph" data-counter="3" id="p-3"><em>D.: Votre présence nous offre, à nous journalistes, la chance de nous informer, auprès d’une des sources les plus autorisées, au sujet de la politique étrangère de l’Italie. C’est pourquoi je souhaiterais quelques mots de votre part sur cette question très importante<sup><a href="#curatornote-2" id="curatornote-ref-2">[2]</a></sup>.</em></p><p class="paragraph" data-counter="4" id="p-4">R.: Il mio Paese, nella sua azione politica, si ispira alla convinzione che la pace sia il fine più alto che si possa perseguire. Le alleanze alle quali l’<span about="https://w3id.org/moro/enoam/data/141147/v1/mention-7" class="mention place" id="mention-7" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> partecipa, le iniziative politiche che pone in essere, la quotidiana attività che svolge, altro obiettivo non hanno che quello, appunto, di salvaguardare e consolidare la pace. Se si volesse sintetizzare, in poche parole, quali punti fermi caratterizzano la politica italiana potrei citare: l’<span about="https://w3id.org/moro/enoam/data/141147/v1/mention-20" class="mention organization" id="mention-20" property="dcterms:references" resource="https://w3id.org/moro/enoam/data/organizzazione-del-trattato-dell-atlantico-del-nord" typeof="deo:Reference">Alleanza Atlantica</span><sup><a href="#curatornote-3" id="curatornote-ref-3">[3]</a></sup>, con il suo carattere difensivo e distensivo; Le <span about="https://w3id.org/moro/enoam/data/141147/v1/mention-18" class="mention organization" id="mention-18" property="dcterms:references" resource="https://w3id.org/moro/enoam/data/organizzazione-delle-nazioni-unite" typeof="deo:Reference">Nazioni Unite</span><sup><a href="#curatornote-4" id="curatornote-ref-4">[4]</a></sup>, presidio della pace nel mondo e centro di iniziative dirette a risolvere i grandi problemi dell’umanità; la costruzione, sul terreno politico come su quello economico, dell’<span about="https://w3id.org/moro/enoam/data/141147/v1/mention-12" class="mention place" id="mention-12" property="dcterms:references" resource="https://w3id.org/moro/enoam/data/europa" typeof="deo:Reference">Europa</span>, come comunità aperta e fattore importante dell’equilibrio in <span about="https://w3id.org/moro/enoam/data/141147/v1/mention-13" class="mention place" id="mention-13" property="dcterms:references" resource="https://w3id.org/moro/enoam/data/europa" typeof="deo:Reference">Europa</span> e nel mondo a vantaggio di tutti; l’intensificazione dei rapporti inter-europei con l’obiettivo di un nuovo assetto fondato sulla fiducia; pace e sicurezza per tutti nel bacino del <span about="https://w3id.org/moro/enoam/data/141147/v1/mention-21" class="mention place" id="mention-21" property="dcterms:references" resource="https://w3id.org/moro/enoam/data/mar-mediterraneo" typeof="deo:Reference">Mediterraneo</span>; sincero impegno per il disarmo e per condizioni di sicurezza sempre meno precarie e costose; collaborazione per lo sviluppo civile dei Paesi in crescita nella nuova società internazionale.</p><p class="paragraph" data-counter="5" id="p-5"><em>D.: La sécurité de notre continent étant un des problèmes les plus pressants à résoudre, quel est l’avis du gouvernement italien à ce sujet? Et par quels moyens pourrait-on préparer une conférence de la sécurité européenne?<sup><a href="#curatornote-5" id="curatornote-ref-5">[5]</a></sup></em></p><p class="paragraph" data-counter="6" id="p-6">R.: A nostro avviso il problema principale per l’<span about="https://w3id.org/moro/enoam/data/141147/v1/mention-14" class="mention place" id="mention-14" property="dcterms:references" resource="https://w3id.org/moro/enoam/data/europa" typeof="deo:Reference">Europa</span>, dal <span about="https://w3id.org/moro/enoam/data/141147/v1/mention-23" class="mention place" id="mention-23" property="dcterms:references" resource="https://w3id.org/moro/enoam/data/mare-del-nord" typeof="deo:Reference">Mare del Nord</span> al <span about="https://w3id.org/moro/enoam/data/141147/v1/mention-22" class="mention place" id="mention-22" property="dcterms:references" resource="https://w3id.org/moro/enoam/data/mar-mediterraneo" typeof="deo:Reference">Mediterraneo</span>, è quello di sviluppare il dialogo politico e realizzare rapporti sempre più complessi, articolati e liberi. La distensione non consiste solo nell’attenuazione di attriti che possano turbare le relazioni internazionali. Pensiamo invece ad una politica positiva, ad un processo sempre più ricco di contatti, ad una condizione nuova di fiducia e di solidarietà. Per questo noi perseguiamo come meta ideale, anche se non ravvicinata, il superamento graduale dei blocchi contrapposti in <span about="https://w3id.org/moro/enoam/data/141147/v1/mention-15" class="mention place" id="mention-15" property="dcterms:references" resource="https://w3id.org/moro/enoam/data/europa" typeof="deo:Reference">Europa</span>. Secondo noi l’unificazione dell’<span about="https://w3id.org/moro/enoam/data/141147/v1/mention-26" class="mention place" id="mention-26" property="dcterms:references" resource="https://w3id.org/moro/enoam/data/europa-occidentale" typeof="deo:Reference">Europa occidentale</span> non contraddice a queste prospettive, ma le favorisce. In questo spirito abbiamo manifestato più di una volta, ed abbiamo confermato nei nostri incontri a <span about="https://w3id.org/moro/enoam/data/141147/v1/mention-27" class="mention place" id="mention-27" property="dcterms:references" resource="https://w3id.org/moro/enoam/data/bucarest" typeof="deo:Reference">Bucarest</span>, il nostro favore per la convocazione di una conferenza europea, la quale, opportunamente preparata, possa dare un contributo importante, e non effimero, a questo processo di pace vera e stabile. Si tratta dunque di ricercare con senso di responsabilità i modi più efficaci per raggiungere questi obiettivi, che credo siano ampiamente condivisi da numerosi Paesi del nostro continente. Dobbiamo pensare alla convocazione di una conferenza, alla quale, per il clima politico e per le condizioni propizie, possa arridere il successo. Quando perciò auspichiamo una soluzione del problema di <span about="https://w3id.org/moro/enoam/data/141147/v1/mention-25" class="mention place" id="mention-25" property="dcterms:references" resource="https://w3id.org/moro/enoam/data/berlino" typeof="deo:Reference">Berlino</span>, un avvio di rapporti di civile convivenza tra le due parti della <span about="https://w3id.org/moro/enoam/data/141147/v1/mention-24" class="mention place" id="mention-24" property="dcterms:references" resource="https://w3id.org/moro/enoam/data/germania" typeof="deo:Reference">Germania</span> e il progredire di negoziati in corso, noi manteniamo fede al nostro impegno responsabile volto a ricercare le vie migliori per creare rapporti di pace in <span about="https://w3id.org/moro/enoam/data/141147/v1/mention-17" class="mention place" id="mention-17" property="dcterms:references" resource="https://w3id.org/moro/enoam/data/europa" typeof="deo:Reference">Europa</span>. Non poniamo condizioni, ma pensiamo ad un’atmosfera tale che la conferenza possa raggiungere i suoi precisi e fondamentali obiettivi. Siamo quindi disponibili per ogni nuova apertura atta ad avvicinare la meta. Non vogliamo perdere tempo ed eludere i problemi. Studiamo e studieremo con il maggiore interesse tutti i suggerimenti che vengano avanzati. Facciamo e faremo la nostra parte sia nel favorire l’esito positivo o lo sviluppo favorevole dei negoziati in corso sia nel prendere, non appena possibile, le opportune iniziative.</p><ol id="curatorNotes"><li about="https://w3id.org/moro/enoam/data/141147/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> «Signor Ministro, come valuta il risultato della sua prima visita nel nostro Paese e come vede le prospettive delle relazioni tra l’Italia e la Romania?» (traduzione del curatore). <a href="#curatornote-ref-1">↑</a></li><li about="https://w3id.org/moro/enoam/data/141147/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> «La sua presenza offre a noi giornalisti la possibilità di informarci, da una delle fonti più autorevoli, sulla politica estera dell’Italia. Per questo mi piacerebbe qualche parola da parte sua su questa questione molto importante» (traduzione del curatore). <a href="#curatornote-ref-2">↑</a></li><li about="https://w3id.org/moro/enoam/data/141147/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Nato (North Atlantic Treaty Organization) è l’organizzazione occidentale difensiva basata sul Patto Atlantico del 1949. <a href="#curatornote-ref-3">↑</a></li><li about="https://w3id.org/moro/enoam/data/141147/v1/curatornote-4" id="curatornote-4" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> L’Organizzazione delle Nazioni Unite (Onu) è l’organizzazione intergovernativa fondata nel 1945 per favorire la pace e la cooperazione, cui l’Italia aderì nel 1955. <a href="#curatornote-ref-4">↑</a></li><li about="https://w3id.org/moro/enoam/data/141147/v1/curatornote-5" id="curatornote-5" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> «Essendo la sicurezza del nostro continente uno dei problemi più urgenti da risolvere, qual è l’opinione del governo italiano su questo tema? E con quali mezzi potremmo preparare una conferenza sulla sicurezza europea?» (traduzione del curatore). <a href="#curatornote-ref-5">↑</a></li></ol></body></html>