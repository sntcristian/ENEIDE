<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.1.0.114" name="dcterms.relation"/><meta content="10.48678/unibo/aldomoro1.1.0.114" name="dcterms.identifier"/><meta content="Moro, Aldo, Prospettive, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 1, Gli anni giovanili (1932-1946), a cura di Gaetano Crociata e Paolo Trionfini, edizione e nota storico-critica di Tiziano Torresi, Bologna, Università di Bologna, 2021. DOI: https://doi.org/10.48678/unibo/aldomoro1.1.0.114." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Gli anni giovanili (1932-1946), 2021" name="description"/><title>Prospettive</title>
<div id="mentionMeta"><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>Prospettive</h1><p class="paragraph" data-counter="1" id="p-1">Ad un anno quasi di distanza dalla conclusione dell’armistizio, il quale segna l’inizio della vita democratica in <span about="https://w3id.org/moro/enoam/data/110114/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, è opportuno volgersi indietro per una serena, onesta e pur severa valutazione.</p><p class="paragraph" data-counter="2" id="p-2">Abbiamo da giudicare uomini e cose, senza trascurare le nostre personali responsabilità, positive e negative, per correggere quel che vi fu in tutti di falso, unilaterale, ingiusto, inopportuno ed avviare, alla luce dell’esperienza passata, verso un domani migliore.</p><p class="paragraph" data-counter="3" id="p-3">Perché questo tempo della vita italiana, per tanti aspetti terribilmente grave e confuso, quale non fu mai nel corso della nostra storia, è stato costruito dagli uomini; dagli italiani in grande parte, insomma da noi, che pure restiamo troppe volte dinanzi ad esso scontenti e severi, senza pensare che in qualche modo tutti l’abbiamo voluto, così come è stato e pesa su noi ancora come prova manifesta d’impreparazione politica e spirituale del popolo italiano.</p><p class="paragraph" data-counter="4" id="p-4">La caduta del fascismo, maturata nella coscienza degli italiani, ha lasciato le masse indifferenti, disorientate, confuse.</p><p class="paragraph" data-counter="5" id="p-5">Senza chiari propositi di azione, senza una volontà vigorosa d’intervenire e di controllare, sotto la pressione di una sconfitta apportatrice di rovine e di un marasma economico, politico e spirituale di eccezionale gravità, il popolo italiano, dopo qualche curiosità, dopo qualche timido tentativo di pensare, di parlare, di volere, è ritornato in casa ed ha lasciato fare.</p><p class="paragraph" data-counter="6" id="p-6">Ciascuno ha ripreso una libertà di azione non dissimile da quella fruita negli anni di tirannide; libertà nel proprio intimo mondo, ricco o povero, buono o cattivo che sia, libertà garantita dalla impotenza del potere politico a tiranneggiare fino in fondo le anime.</p><p class="paragraph" data-counter="7" id="p-7">Ma è questa, c’è appena bisogno di notarlo, libertà ancora incompiuta e si risolve in un tradimento che prepara nuovi servaggi e lutti e rovine alla patria.</p><p class="paragraph" data-counter="8" id="p-8">Tuttavia una giustificazione di questo stato d’animo di tiepidezza, d’indifferenza, di stanchezza dev’essere onestamente data. Ed è nella nuova rettorica incapace d’indicare fini alti e buoni di vita e di muovere spiriti assuefatti all’inerzia; nella incompetenza e grossolanità dei più fra i nuovi rappresentanti di correnti politiche; nella immensa difficoltà della ricostruzione; nella delicata situazione di politica estera, mentre la guerra dura e sono incerti gli sviluppi politici e spirituali del dopoguerra.</p><p class="paragraph" data-counter="9" id="p-9">Tutto questo però non ci esime dal ricercare un rimedio in un richiamo di coraggio e di azione rivolto a tutti gli onesti, perché sia finalmente espresso il volto dell’<span about="https://w3id.org/moro/enoam/data/110114/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> e questa, fatta accorta dalla lunga e tragica esperienza, sia veramente popolo. Quando gli onesti si siano mossi finalmente ed accordati in un punto d’intesa, quando predominino equilibrio e giustizia in ogni settore della vita nazionale, quando il mondo della cultura si sia fatto ed abbia fatto altri coscienti dei valori della storia e delle mete cui deve rivolgersi il moto di progresso, democrazia e libertà non saranno più, come oggi, vuote parole fastidiose, ma realtà umana comprensibile, accettevole e capace di muovere eroiche dedizioni.</p><p class="paragraph" data-counter="10" id="p-10">Noi sappiamo che questo può avvenire perché crediamo nell’uomo, nella sua capacità di ricupero, nella forza invincibile delle energie morali, una volta deste e indirizzate all’altissimo fine. Noi dobbiamo volere che ciò avvenga, se non vogliamo finire come popolo – e perciò in definitiva anche come singoli – tra le rovine di un mondo che muore per prepotenza, egoismo e viltà.</p><p class="paragraph" data-counter="11" id="p-11">Noi vogliamo essere invece presenti, in questo mondo nuovo che sorge a fatica, ma certissimamente.</p><p class="paragraph" data-counter="12" id="p-12">Se ci lasciassimo scoraggiare dalle pessimistiche previsioni d’impotenza a dominare il corso rovinoso degli eventi, non saremmo all’altezza delle schiaccianti responsabilità del momento. Il nostro pessimismo sarebbe vuoto e distruttivo come un facile ottimismo accomodante e fatalistico.</p><p class="paragraph" data-counter="13" id="p-13">Noi vogliamo invece conservare quel tanto di severa considerazione della realtà, e dei suoi incompiuti e faticosi svolgimenti verso la sua meta di bene, che ci consenta di agire con coraggiosa decisione, per fare tutto quello che da parte nostra sia possibile fare.</p><p class="paragraph" data-counter="14" id="p-14">Agire, ove non sia possibile in senso strettamente politico, in modo umano e sociale, tenendo con onore il nostro posto di responsabilità nel mondo, iniziando con schietta semplicità quell’opera di ricostruzione, che sarà solida, se sarà intima, profonda, veramente buona.</p><p>Mr.</p></body></html>