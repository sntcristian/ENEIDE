<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ wdt: http://www.wikidata.org/prop/direct/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.164" name="dcterms.relation"/><meta content="10.48678/unibo/aldomoro1.3.2.164" name="dcterms.identifier"/><meta content="Moro, Aldo, [Resoconto del discorso tenuto a Foggia in occasione della campagna elettorale amministrativa], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.164." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Resoconto del discorso tenuto a Foggia in occasione della campagna elettorale amministrativa</title>
<div id="mentionMeta"><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/><meta about="https://w3id.org/moro/enoam/data/ugo-la-malfa" typeof="foaf:Person"/><meta about="https://w3id.org/moro/enoam/data/ugo-la-malfa" content="Ugo La Malfa" property="rdfs:label"/><meta about="https://w3id.org/moro/enoam/data/ugo-la-malfa" property="owl:sameAs" resource="http://www.wikidata.org/entity/Q1248333"/><meta about="https://w3id.org/moro/enoam/data/ugo-la-malfa" content="La, Malfa, Ugo" property="skos:prefLabel"/><meta about="https://w3id.org/moro/enoam/data/ugo-la-malfa" content="ugo-la-malfa" property="wdt:P1986"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Resoconto del discorso tenuto a Foggia in occasione della campagna elettorale amministrativa  </h1><p class="paragraph" data-counter="1" id="p-1">Vorrei ricordare l'importanza delle autonomie locali, le quali s'inseriscono in modo caratteristico ed aderente alla varia realtà del Paese nel tessuto dello Stato democratico. Rispettare questa varietà è un imperativo della democrazia; ma realizzare l'armonia nella varietà è un'esigenza imprescindibile, per dare al regime democratico forza e autorità tali, da favorire l'ordinato sviluppo nella libertà della comunità nazionale. E poiché le forme di autonomia sono istituzionalmente libere, quest'armonia può stabilirsi soprattutto mediante la tendenziale convergenza delle forze politiche chiamate, al centro come alla periferia, alla responsabilità di guidare il paese. </p><p class="paragraph" data-counter="2" id="p-2">Ecco il significato di questa prova elettorale sul terreno politico, sul quale peraltro possono cogliersi anche diretti riflessi della vasta consultazione elettorale in corso. È evidente proprio in questa campagna elettorale, e malgrado le difficoltà che ancora si riscontrano in sede locale e qualche volta anche centrale, come l'attuale maggioranza risponda alla situazione politica, rifletta il modo di evoluzione della società italiana, realizzi un equilibrio che garantisce la libertà e, in essa, il movimento democratico della Nazione. </p><p class="paragraph" data-counter="3" id="p-3">Bisogna dunque conservare questo equilibrio e la libertà che su di esso riposa. Il Governo vi si applica quotidianamente con pazienza e sensibilità. Esso infatti deve governare oltre che riformare. Questo lavoro sottile e continuo diretto ad assicurare una armonica volontà di guida, a favorire il rispetto e la collaborazione delle istituzioni dello Stato, a mantenere la necessaria stabilità e pace in una società inquieta è di regola ignorato. Esso è però di grande importanza ed è la condizione essenziale per lo svolgimento della vita democratica e l'attuazione del suo naturale contenuto riformatore. L'equilibrio è infatti preservato, ma nell'intento di stabilir ne un altro a un più alto livello civile ed umano. Conta dunque la nostra volontà di esistere come coalizione e di assolvere coraggiosamente i nostri compiti di guida e di garanzia. Conta la nostra volontà di rinnovare largamente le strutture economiche, sociali e politiche con attenta ponderazione, ma senza alcuna remora o timidezza. Il nostro programma, già largamente presentato al Parlamento ed in parte già attuato, sta per essere completato in sede governativa. </p><p class="paragraph" data-counter="4" id="p-4">La serietà delle non oziose discussioni che hanno accompagnato l'elaborazione delle leggi mi permette di dire che io assumo la responsabilità, con tranquilla coscienza, di una vasta attuazione delle riforme in un iter parlamentare, non privo di difficoltà, ma nel quale è possibile raggiungere traguardi di rilievo. È in questa sede che la maggioranza darà prova della sua compattezza e decisione, l'unica prova persuasiva cioè della sua vitalità. È in questa sede che le opposizioni mostreranno il loro civismo ed il rispetto per il metodo democratico e parlamentare. È un compito molto pesante quello che incombe su di noi. Per riuscire bisognerà stabilire un ordine di priorità e modi e tempi di discussione con un ritmo molto serrato. Conoscendo le difficoltà che s'incontrano nel ricondurre ad unità volontà e valutazioni diverse, comprendo gli ostacoli obiettivi che si pongono sulla via di un'ampia realizzazione del programma. Non mi permetterei perciò di ricorrere a nessun motivo polemico. Ma credo che dobbiamo fare un grande sforzo comune, perché le attese del Paese non vadano deluse, perché esso senta di essere guidato con consapevolezza e fermezza verso obiettivi ben definiti e legati a temi che sono posti non artificiosamente nella coscienza pubblica. </p><p class="paragraph" data-counter="5" id="p-5">La critica comunista al Governo sul terreno programmatico, la goffa, e non necessaria difesa delle prerogative e della dignità del Parlamento, le quali sono intangibili, disconosce la verità, quando mostra di credere che questa legislatura sia impegolata in una miriade di piccole leggi inutili o faziose. I comunisti dimenticano che la programmazione, il nuovo ordinamento del ministero del Bilancio, i piani per le aree depresse, i piani per la scuola, l'edilizia scolastica e l'agricoltura, l'ordinamento dei fondi d'investimento, la legge sulla libertà di concorrenza, quella sul referendum, le varie richieste della pubblica amministrazione, la riforma della procedura penale, il nuovo ordinamento penitenziario, la nuova disciplina dell'Università, la legge sulla scuola materna, e, a giorni, la riforma ospedaliera e le nuove leggi sui passaporti e la Pubblica Sicurezza sono dinanzi al Parlamento. Cito solo alcune cose, le quali però stanno a smentire in modo inconfutabile l'accusa comunista al Governo di pigrizia ed impotenza. È su queste leggi e sulle altre che seguiranno ormai a brevissima scadenza che noi lanciamo la nostra sfida, che noi vogliamo dimostrare la nostra capacità realizzatrice. </p><p class="paragraph" data-counter="6" id="p-6">A cominciare dalla programmazione, per la quale i comunisti mostrano ad un tempo poca sollecitudine e una sospetta tendenza a rendere più elastici ed effimeri gli impegni che, proprio mediante la programmazione, scaturiscono per tutti da un'organica visione della vita economica e sociale in evoluzione. Noi siamo rigorosamente fermi nella valutazione oculata (e non pasticciona) delle risorse e nella determinazione dei modi migliori e più giusti per fare crescere la ricchezza ed attribuirla alla collettività che la produce. Non c'è in questa visione nessuna unilateralità, men che meno nessun pregiudizio contro i lavoratori. Una stanca polemica comunista si rivolge contro di me, indicandomi come un reazionario, un servo dei padroni. Ma io sono insieme un democratico ed un uomo responsabile. Nessuno può attendersi che io dica al Paese delle falsità, che lo illuda, che lasci immaginare inesauribili risorse che non esistono. Facendo il mio dovere, io non inganno il popolo italiano. Sono i comunisti che giocano con la più facile demagogia, forse non sufficientemente contrastati da un'opinione pubblica che (anche a destra) preferisce chiudere gli occhi per non vedere e non ama sentirsi dire di no o dirlo da sé a se stessi responsabilmente. Ecco perché i comunisti sono pericolosi confusionari, ai quali non conviene affidarsi. </p><p class="paragraph" data-counter="7" id="p-7">L'amico <span about="https://w3id.org/moro/enoam/data/132164/v1/mention-1" class="mention person" id="mention-1" property="dcterms:references" resource="https://w3id.org/moro/enoam/data/ugo-la-malfa" typeof="deo:Reference">La Malfa</span> mi ha rivolto un appello meditato e sereno sui temuti eccessi della spesa pubblica. lo non posso che rispondergli che sono da sempre su questa linea, che sento, come ogni uomo responsabile, la gravita del problema, che ritengo si debba tutti cooperare, proprio alla luce della programmazione, perché non si alterino per la indisciplina di questo o di quello i dati della situazione economica e le sicure prospettive di sviluppo. Dunque l'accento è posto in questo momento sul piano di sviluppo, sulla responsabilità che pone e sulle speranze che legittimamente accende. Un grande dibattito parlamentare, che ritengo assai vicino, superando ogni difficoltà procedurale, dovrà essere la presa di coscienza collettiva delle prospettive a venire della comunità nazionale e delle condizioni di esse. Non vorrei però che ciò stornasse l'attenzione dai temi della riforma dello Stato, del rinvigorimento delle istituzioni, della vita culturale, morale e civica della Nazione. Ed allora vorrei richiamare altri temi che ho citato e che contribuiscono a definire la fisionomia di questo Governo. È un vasto e complesso panorama che abbiamo dinanzi e non vogliamo essere colpevoli di nessuna disattenzione. </p><p class="paragraph" data-counter="8" id="p-8">Desidero concludere rilevando che le cose progettate sono importanti e qualificanti, ma quel che più conta è il significato politico complessivo dell'esperienza in corso, la linea di svolgimento della nostra società civile e politica come noi la immaginiamo. E a questo punto si coglie il valore primordiale, e non strumentale, della libertà e, in essa e per essa, l'esigenza ideale di combattere l’oppressione, la cristallizzazione sociale e l’ingiustizia. È una visione democratica che rigetta ai margini le forze estreme, per potenti che esse siano, ed impegna i cittadini ed i lavoratori a fare della libertà e dello Stato armi di riscatto e strumenti per la creazione di una società democratica ricca e viva. Vorrei ricordare l'apporto determinante dato dalla <span about="https://w3id.org/moro/enoam/data/132164/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> allo sviluppo democratico del Paese, alla difesa della libertà, al promovimento della giustizia e la sua prontezza nel cogliere fermenti rinnovatori nella vita politica atti ad allargare il dialogo democratico. Con essa dunque l’equilibrio sarà in ogni caso garantito, ma non in modo inerte, bensì nel senso di una sicura e pacifica evoluzione della società italiana.</p></body></html>