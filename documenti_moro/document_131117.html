<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.1.117" name="dcterms.relation"/><meta content="10.48678/unibo/aldomoro1.3.1.117" name="dcterms.identifier"/><meta content="Moro, Aldo, [Discorso ai maestri cattolici], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, Segretario della DC (1959-1963), a cura di Leopoldo Nuti e Paolo Pombeni, edizione e nota storico-critica di Valentina Casini, Bologna, Università di Bologna, 2021. DOI: https://doi.org/10.48678/unibo/aldomoro1.3.1.117." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Segretario della DC (1959-1963), 2021" name="description"/><title>[Discorso ai maestri cattolici]</title>
<div id="mentionMeta"><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/></div>

<div id="footnoteMeta"><meta about="https://w3id.org/moro/enoam/data/valentina-casini" typeof="foaf:Person"/><meta about="https://w3id.org/moro/enoam/data/valentina-casini" content="Valentina Casini" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1 class="title-1">[Discorso ai maestri cattolici]</h1><p class="paragraph" data-counter="1" id="p-1">La <span about="https://w3id.org/moro/enoam/data/131117/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span>, con la presenza del suo Segretario a questa importante manifestazione di studio, intende rendere omaggio alla scuola italiana della quale i Maestri, ed i Maestri cattolici in particolare, sono un elemento determinante e significativo. Essa intende esprimere in questo modo il suo vivissimo apprezzamento e la sua riconoscenza per quanto i Maestri hanno fatto e fanno con tanto intelligente impegno, con tanta comprensione delle esigenze dell’uomo e della Società italiana per la educazione dell’infanzia ad alte idealità morali e civili. La scuola elementare, alla quale ora segue una scuola per il completamento dell’obbligo scolastico<sup><a href="#curatornote-1" id="curatornote-ref-1">[1]</a></sup>, è stata e resta una struttura fondamentale della società italiana, uno strumento essenziale ed adeguato di educazione di base, di ordinamento e di sviluppo sociale.</p><p class="paragraph" data-counter="2" id="p-2">Si rende omaggio alla Scuola ed ai maestri nell’atto che si avverte tutto il valore umano, sociale e politico delle istituzioni scolastiche. Ad esse la <span about="https://w3id.org/moro/enoam/data/131117/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span> ha dedicato tutte le sue cure in passato<sup><a href="#curatornote-2" id="curatornote-ref-2">[2]</a></sup> ed intende dedicare cura crescente e crescente attenzione nell’avvenire, in considerazione della funzione sempre più importante e sempre più chiaramente avvertita che la Scuola assume in una società democratica in sviluppo. Si tratta della espansione della scuola e della sua riforma qualitativa non certo in urto con la tradizione, ma in uno sforzo costante di adeguamento alle esigenze dell’uomo, alle vocazioni personali ed alle richieste della società così come si vanno mano a mano rivelando e manifestando.</p><p class="paragraph" data-counter="3" id="p-3">Nel sempre più serio adempimento delle funzioni pubbliche in materia scolastica, in osservanza alla Costituzione il mondo cattolico ha e deve avere varie e significative occasioni di presenza nel processo educativo, al quale esso può dare un prezioso contributo di esperienze e di idealità nella libertà e nella dignità. Anche in vista di questa esigenza è importante la presenza di una grande associazione come quella di cui oggi si conclude felicemente il congresso. Una presenza fatta di studio, di lavoro, d’impegno a servizio della collettività nazionale secondo una visione dell’uomo e del mondo indicata da idealità cristiane sinceramente accettate e profondamente vissute.</p><p class="paragraph" data-counter="4" id="p-4">La <span about="https://w3id.org/moro/enoam/data/131117/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span>, nel suo sforzo di assolvere la funzione caratteristica ed insostituibile nella vita nazionale alla luce dei suoi ideali e programmi della sua tradizione molto conta sull’apporto dei maestri cattolici come strumento di educazione e centro espressivo e formativo di opinione pubblica per saldare il passato con l’avvenire, per porre su sicure basi umane e cristiane il balzo in avanti che essa si propone di far fare al paese sulla via di uno sviluppo sempre più profondo e completo della democrazia italiana.</p><ol id="curatorNotes"><li about="https://w3id.org/moro/enoam/data/131117/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/valentina-casini" typeof="fabio:Comment"> Con la Legge 31 dicembre 1962, n. 1859, sarebbe stata istituita la scuola media unificata, con la quale fu normato l’obbligo di istruzione fino a 14 anni, già previsto dalla riforma Gentile del 1923. <a href="#curatornote-ref-1">↑</a></li><li about="https://w3id.org/moro/enoam/data/131117/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/valentina-casini" typeof="fabio:Comment"> Con Aldo Moro ministro della Pubblica istruzione, il Governo Fanfani II (1 luglio 1958 - 14 febbraio 1959) aveva presentato il <em>Piano per lo sviluppo della scuola nel decennio dal 1959 al 1969 </em>(disegno di legge n. 129 del 22 settembre 1958). <a href="#curatornote-ref-2">↑</a></li></ol></body></html>