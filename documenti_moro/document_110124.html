<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.1.0.124" name="dcterms.relation"/><meta content="10.48678/unibo/aldomoro1.1.0.124" name="dcterms.identifier"/><meta content="Moro, Aldo, Conflitto ideologico, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 1, Gli anni giovanili (1932-1946), a cura di Gaetano Crociata e Paolo Trionfini, edizione e nota storico-critica di Tiziano Torresi, Bologna, Università di Bologna, 2021. DOI: https://doi.org/10.48678/unibo/aldomoro1.1.0.124." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Gli anni giovanili (1932-1946), 2021" name="description"/><title>Conflitto ideologico</title>
<div id="mentionMeta"><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/partito-politico" typeof="foaf:Organization"/><meta about="https://w3id.org/moro/enoam/data/partito-politico" content="Partito politico" property="rdfs:label"/><meta about="https://w3id.org/moro/enoam/data/partito-politico" property="owl:sameAs" resource="http://www.wikidata.org/entity/Q7278"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>Conflitto ideologico</h1><p class="paragraph" data-counter="1" id="p-1">Da più parti si domanda per quale ragione mai i cattolici si organizzino politicamente in <span about="https://w3id.org/moro/enoam/data/110124/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, mentre il loro programma non può che convergere (ed anzi si osserva che converge in effetti) con quelli di altri <span about="https://w3id.org/moro/enoam/data/110124/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/partito-politico" typeof="deo:Reference">partiti</span>, diremo così per intenderci, laici. I più benevoli notano poi che tutta la nostra civiltà è permeata di motivi squisitamente cristiani (cristiani, se non cattolici), sicché è quanto meno inopportuno che in campo politico, per questioni cioè che attengono al contingente e non all’eterno, vi sia una organizzazione confessionale.</p><p class="paragraph" data-counter="2" id="p-2">In realtà la convergenza dei programmi di diversi <span about="https://w3id.org/moro/enoam/data/110124/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/partito-politico" typeof="deo:Reference">partiti</span> politici, di quelli laici non meno che di quelli confessionali, è innegabile. Anzi è questo uno degli aspetti più interessanti dell’attuale momento politico in <span about="https://w3id.org/moro/enoam/data/110124/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, anche se non è prudente trarre da questa constatazione conclusioni rassicuranti circa la auspicata concordia degli animi nel nostro <span about="https://w3id.org/moro/enoam/data/110124/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/italia" typeof="deo:Reference">paese</span>. Si può ritenere infatti che, se nelle conclusioni i <span about="https://w3id.org/moro/enoam/data/110124/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/partito-politico" typeof="deo:Reference">partiti</span>, per un naturale processo di assimilazioni ideologiche, finiscono per convenire naturalmente, restano invece nettissime le differenze degli stati d’animo, delle premesse lontane, delle finalità ultime, in una parola differenze d’intuizioni del mondo, nelle quali si fondano le più recise intransigenze.</p><p class="paragraph" data-counter="3" id="p-3">Qui v’è materia, senza che occorra troppo soffermarsi a chiarire, per una netta differenziazione politica dei cattolici italiani. La confessionalità (che non vuol dire poi impegnare la gerarchia), se ai superficiali può apparire come un costringere in angustie la vitalità del partito ed in conseguenza apparire motivo di debolezza, è in realtà una professione di fede, un atto di coraggiosa intransigenza morale.</p><p class="paragraph" data-counter="4" id="p-4">Noi non sappiamo renderci conto perché mai, se questa civiltà nostra riconosce di essere cristiana nelle sue origini, nei suoi fondamenti, nello spirito che l’anima totalmente, essa debba vergognarsi di proclamarsi tale ed affannarsi invece a costruire un corrispettivo laico di ogni idea e di ogni finalità, le quali invece sono e restano inequivocabilmente cristiane.</p><p class="paragraph" data-counter="5" id="p-5">Una organizzazione politica cristiana assolve dunque una funzione di chiarezza. È un riconoscimento leale della verità delle cose e non può, come tale, non essere manifestazione di forza e promotrice di energie.</p><p class="paragraph" data-counter="6" id="p-6">Di più, non è forse la stessa lotta politica, almeno in <span about="https://w3id.org/moro/enoam/data/110124/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, un conflitto di idee generali sul mondo e sulla vita, le cui differenze nettissime sono appena velate dalla identità delle prassi politiche che esse tendono a costruire? Se l’assetto sociale proposto dai liberali, dai cattolici e dai socialisti sembra che resti lo stesso ad un esame superficiale, in realtà si tratta poi di altrettanti mondi diversi perché dominati ciascuno da un diverso spirito, da una propria ed originale idea dell’uomo. Cioè nella lotta politica è in gioco qualche cosa di ben più grande e decisivo che questa o quella riforma sociale o legislazione. È in gioco la verità stessa nella quale gli uomini credono e che, se può accettare di vivere accanto ad altre nel momento della lotta e per le sue esigenze, non può però non tendere ad affermarsi in modo esclusivo. Se i cattolici rinunziassero dunque ad operare uniti in campo sociale e politico, verrebbero a perdere un’arma formidabile, se pure non esclusiva, per l’affermazione della loro idea nel mondo. Oggi il conflitto è fondamentalmente tra idealismo, materialismo, e cristianesimo, cioè tra una civiltà laica comunque intesa che pur si richiama di volta in volta alle sue origini ed una civiltà cristiana. È una lotta politica che riflette in questo campo una irriducibile diversità di idee, la diversità che corre tra immanenza e trascendenza; tra l’uomo solo inebriato dello spirito o prostrato nella materia e l’uomo che si accompagna a Dio e lo invoca.</p><p class="paragraph" data-counter="7" id="p-7">La diversità può e deve attenuarsi un momento, certo, per far luogo alle necessarie alleanze che permettono di assumere comuni responsabilità di governo, ma non può e non deve essere dimenticata mai. Perdere questa idea-guida equivarrebbe infatti a perdere la propria ragione d’essere, né si può dire – come pure è stato autorevolmente sostenuto – che i cristiani in questo campo s’impegnano solo nel contingente e per il contingente, lasciando impregiudicato l’eterno. Perché se l’eterno significa l’essenziale nella vita, quell’essenziale che giustifica il contingente e lo illumina, della luce di una idealità suprema che spiega la vita, ammesso pure che i cristiani volessero fare questa rinunzia, resterebbero gli altri invece fermi nella impossibilità della distinzione e pronti a volgere una vittoria politica in un trionfo di idee, per ispirare in modo originale e nuovo il mondo.</p><p class="paragraph" data-counter="8" id="p-8">A chi poi volesse sapere quale mai sia lo spirito cristiano nella lotta politica, noi potremmo brevemente rispondere che esso è spirito di interiorità, di socialità, di fortezza, di umiltà, di fiducia vigorosa nella vita intera di tutti i suoi valori. È spirito cioè di educazione dell’uomo nel processo infinito della sua elevazione al Dio trascendente.</p><p>Aldo Moro</p></body></html>