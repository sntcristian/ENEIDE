<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.1.109" name="dcterms.relation"/><meta content="10.48678/unibo/aldomoro1.4.1.109" name="dcterms.identifier"/><meta content="Moro, Aldo, Dichiarazioni all’arrivo a Mogadiscio, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Al ministero degli Esteri e all’opposizione nel partito (giugno 1968 – maggio 1973), a cura di Guido Formigoni e Agostino Giovagnoli, edizione e nota storico-critica di Enrico Palumbo, Bologna, Università di Bologna, 2021. DOI: https://doi.org/10.48678/unibo/aldomoro1.4.1.109." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Al ministero degli Esteri e all’opposizione nel partito (giugno 1968 – maggio 1973), 2021" name="description"/><title>Dichiarazioni all’arrivo a Mogadiscio</title>
<div id="mentionMeta"><meta about="https://w3id.org/moro/enoam/data/umar-arteh-ghalib" typeof="foaf:Person"/><meta about="https://w3id.org/moro/enoam/data/umar-arteh-ghalib" content="Umar Arteh Ghalib" property="rdfs:label"/><meta about="https://w3id.org/moro/enoam/data/umar-arteh-ghalib" property="owl:sameAs" resource="http://www.wikidata.org/entity/Q346240"/><meta about="https://w3id.org/moro/enoam/data/umar-arteh-ghalib" content="Ghalib, Umar Arteh" property="skos:prefLabel"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

<div id="footnoteMeta"><meta about="https://w3id.org/moro/enoam/data/enrico-palumbo" typeof="foaf:Person"/><meta about="https://w3id.org/moro/enoam/data/enrico-palumbo" content="Enrico Palumbo" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>Dichiarazioni all’arrivo a Mogadiscio</h1><p class="paragraph" data-counter="1" id="p-1"><span about="https://w3id.org/moro/enoam/data/141109/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/umar-arteh-ghalib" typeof="deo:Reference">Ella</span><sup><a href="#curatornote-1" id="curatornote-ref-1">[1]</a></sup> ha avuto parole estremamente gentili nei confronti del mio paese. Ha voluto ricordare la storia ed ha voluto affermare che questa storia si ripete, e cioè che ancora una volta all’<span about="https://w3id.org/moro/enoam/data/141109/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> tocca il compito di promuovere forme di collaborazione e di solidarietà tra i popoli. È vero: questo è un compito che sentiamo nostro. A mia volta vorrei rendere omaggio al suo paese, rendere omaggio alle tradizioni, alla virtù, alla capacità di lavoro e all’intelligenza del popolo somalo.</p><p class="paragraph" data-counter="2" id="p-2">La storia ci ha avvicinato molte volte e continua ad avvicinarci, in questo momento importante per la storia del mondo, per la storia del suo e del nostro paese. Io sono venuto qui soprattutto per confermare e sottolineare i vincoli tradizionali di amicizia che stringono i nostri due paesi. Il popolo somalo è intento ad una grande opera di costruzione civile, economica, sociale.</p><p class="paragraph" data-counter="3" id="p-3"><span about="https://w3id.org/moro/enoam/data/141109/v1/mention-1" class="mention person" id="mention-1" property="dcterms:references" resource="https://w3id.org/moro/enoam/data/umar-arteh-ghalib" typeof="deo:Reference">Ella</span> ha fatto cenno all’indipendenza alla quale ogni popolo ha diritto, e ha fatto cenno allo sforzo che, sotto la guida del CRS e del Governo, il popolo somalo compie per combattere quelli che considera i suoi soli nemici, ignoranza, miseria e malattie, e per costruire una società civile, progredita ed umana. <span about="https://w3id.org/moro/enoam/data/141109/v1/mention-2" class="mention person" id="mention-2" property="dcterms:references" resource="https://w3id.org/moro/enoam/data/umar-arteh-ghalib" typeof="deo:Reference">Ella</span> ha voluto ricordare che l’<span about="https://w3id.org/moro/enoam/data/141109/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> è stata accanto alla nazione somala ed è accanto alla nazione somala in questa battaglia e desidero confermarglielo in questo momento. Crediamo che vi siano dei doveri di solidarietà umana che si esprimono naturalmente in questo comune lavoro. A questo intento ci siamo ispirati e ci ispiriamo, e il suo paese può essere certo che l’amicizia, la solidarietà e l’aiuto dell’<span about="https://w3id.org/moro/enoam/data/141109/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> non verranno meno.</p><p class="paragraph" data-counter="4" id="p-4">Noi non abbiamo nessuna particolare esigenza da porre. Noi desideriamo essere accanto a loro in questa battaglia che è una battaglia di civiltà. <span about="https://w3id.org/moro/enoam/data/141109/v1/mention-3" class="mention person" id="mention-3" property="dcterms:references" resource="https://w3id.org/moro/enoam/data/umar-arteh-ghalib" typeof="deo:Reference">Ella</span> ha accennato anche ai rapporti di amicizia che il suo paese intende stabilire e consolidare sia nel contesto della vita africana, sia con altri popoli del mondo e ha auspicato che questi rapporti di amicizia si confermino e divengano tutti operativi nel senso di un progresso comune della civiltà umana. Noi condividiamo naturalmente questi sentimenti.</p><p class="paragraph" data-counter="5" id="p-5">In particolare io desidero sottolineare quello che lei ha detto, cioè che questa amicizia fra noi è un esemplare modo di convivere di due paesi in un mondo ancora turbato da tante ragioni di dissenso ed è un po’ un richiamo a tutti i popoli perché sappiano trovare la via della collaborazione e dell’intesa. Questi sono i sentimenti che mi animano in questo momento. Sono sentimenti che io esprimo, sicuro di interpretare quelli del Governo e popolo italiano. Mi consenta anche di ricordare in questo momento gli italiani che, in serena intesa con loro, hanno operato e operano proprio per realizzare questo degno avvenire umano e civile per la nazione somala.</p><p class="paragraph" data-counter="6" id="p-6">Mi consenta di inviare anche a loro il mio saluto. Il mio saluto in questo momento si indirizza a tutto il popolo somalo, si indirizza a tutti i suoi dirigenti: è un saluto particolarmente caldo e cordiale, con il quale rispondo al suo gradito benvenuto.</p><ol id="curatorNotes"><li about="https://w3id.org/moro/enoam/data/141109/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Umar Arteh Ghalib (1930-2020), preside di scuola, dal 1969 era ministro degli Esteri della Somalia. <a href="#curatornote-ref-1">↑</a></li></ol></body></html>