<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.1.299" name="dcterms.relation"/><meta content="10.48678/unibo/aldomoro1.4.1.299" name="dcterms.identifier"/><meta content="Moro, Aldo, Impazienza giustificata, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Al ministero degli Esteri e all’opposizione nel partito (giugno 1968 – maggio 1973), a cura di Guido Formigoni e Agostino Giovagnoli, edizione e nota storico-critica di Enrico Palumbo, Bologna, Università di Bologna, 2021. DOI: https://doi.org/10.48678/unibo/aldomoro1.4.1.299." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Al ministero degli Esteri e all’opposizione nel partito (giugno 1968 – maggio 1973), 2021" name="description"/><title>Impazienza giustificata</title>
<div id="mentionMeta"><meta about="https://w3id.org/moro/enoam/data/milano" typeof="dcterms:Location"/><meta about="https://w3id.org/moro/enoam/data/milano" content="Milano" property="rdfs:label"/><meta about="https://w3id.org/moro/enoam/data/milano" property="owl:sameAs" resource="http://www.wikidata.org/entity/Q490"/></div>

<div id="footnoteMeta"><meta about="https://w3id.org/moro/enoam/data/enrico-palumbo" typeof="foaf:Person"/><meta about="https://w3id.org/moro/enoam/data/enrico-palumbo" content="Enrico Palumbo" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>Impazienza giustificata</h1><p class="paragraph" data-counter="1" id="p-1">Il deplorevole episodio verificatosi nell’Università, inserito, di più, nel clima d’incertezza e di turbamento determinato dalle violenze ricorrenti nella città di <span about="https://w3id.org/moro/enoam/data/141299/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/milano" typeof="deo:Reference">Milano</span>, desta la più viva preoccupazione. Preoccupazione per quel che i fatti rivelano di anormale e pericoloso; preoccupazione per quel che ancora potrebbe accadere, in quella come nelle altre Università, nell’attuale stato di tensione.</p><p class="paragraph" data-counter="2" id="p-2">La situazione nell’Università a <span about="https://w3id.org/moro/enoam/data/141299/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/milano" typeof="deo:Reference">Milano</span> è tanto difficile da richiamare l’attenzione del Parlamento, del quale la Commissione Istruzione dovrebbe appunto svolgere in proposito una indagine conoscitiva. La continuità dei fatti invita dunque a non soffermarsi solo sull’episodio del 25 gennaio. Ma, soprattutto, il significato complessivo di essi impedisce di restare alla superficie e di limitarsi alla ferma denuncia del grave disordine esistente. Già in passato, su queste colonne, ho ammonito di non farsi illusioni, di non puntare tutto sulla tranquillità restaurata in settori giovanili, ed universitari in ispecie, nei quali la irrequietezza e la violenza degli anni scorsi sembrano soltanto un ricordo. Quel che accade ancora a <span about="https://w3id.org/moro/enoam/data/141299/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/milano" typeof="deo:Reference">Milano</span> è significativo e costituisce un richiamo alle nostre responsabilità. Il fuoco potrebbe bruciare ancora a <span about="https://w3id.org/moro/enoam/data/141299/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/milano" typeof="deo:Reference">Milano</span> o accendersi altrove. Ma, se anche la calma fosse mantenuta o ristabilita, potremmo mai pensare che tutto sia a posto e che il movimento esploso nel ‘68 in tutto il mondo, coinvolgendo le masse giovanili, sia terminato senza raggiungere i suoi obiettivi e senza lasciare tracce, quasi fosse immotivato e sterile?</p><p class="paragraph" data-counter="3" id="p-3">I fatti di questi giorni sono certo un grave ed inutile abuso, destinato a non giovare alla causa degli studenti ed a logorare le nostre istituzioni democratiche. Ma di quello che c’è al fondo, delle radici del disordine non potremmo davvero disinteressarci. Crediamo che un esame di coscienza s’imponga. Esso è richiesto alla classe politica in primo luogo, perché sue sono le massime responsabilità. Ma non possono esimersene né i cittadini né, tanto meno, coloro che vivono da protagonisti le vicende dell’Università. Ci deve pur essere per tutti noi un modo appropriato e costruttivo di reagire alla inquietudine dei giovani, alla loro impazienza e preoccupazione, alla loro collera.</p><p class="paragraph" data-counter="4" id="p-4">L’impazienza e la preoccupazione non sono certo ingiustificate. Al primo esplodere del movimento giovanile nel ‘68, annunciato del resto da non equivoci segni premonitori, si è compreso che le strutture inadeguate e logorate della vecchia Università andavano rapidamente rinnovate. Si sapeva bene che non sarebbe stato facile e, quel che più conta, non sarebbe stato tutto quello che era pur necessario fare. Ma era questa la prima doverosa risposta. Ebbene questa vicenda è troppo nota per essere ricordata ancora una volta. Vi sono plausibili spiegazioni in considerazione dell’urto delle diverse concezioni e dei contrapposti interessi e dell’intrinseca difficoltà della materia. Si conosce qual è il nostro sistema politico ed il meccanismo legislativo, incapaci di rapide ed essenziali decisioni, quali quelle che nello spazio di pochi mesi furono adottate, in Francia, dando vita ad una esperienza che avrebbe consentito ed anzi richiesto correzioni ulteriori<sup><sup><a href="#curatornote-1" id="curatornote-ref-1">[1]</a></sup></sup>. Due legislature non hanno potuto portare all’approvazione progetti di riforma. Un tentativo, compiuto nel ‘68, di promuovere per legge una sperimentazione di nuovi ordinamenti nelle singole Università, restò vano. Esso avrebbe permesso forse di scaricare la tensione e di mettere alla prova e selezionare nei fatti le più ardite tesi innovatrici. Non abbiamo invece, né sperimentato né definito il nuovo modo di essere dell’Università.</p><p class="paragraph" data-counter="5" id="p-5">I punti qualificanti della riforma possono essere tanti. Mi guarderò bene dall’avanzare qui, inutilmente, una qualsiasi ipotesi. Ma vorrei almeno evocare la democratizzazione dell’Università, la partecipazione anche degli studenti, a vari livelli, alla gestione della “loro” Università, l’emergere di essi quali protagonisti, sia pure in modo non esclusivo, invece che come soggetti passivi sia dell’insegnamento sia dell’amministrazione. E una prospettiva che risponde puntualmente al significato di emancipazione, il quale segnò il grande moto rinnovatore degli studenti universitari. Ed in questo vuoto c’è da stupire che l’associazionismo stenti a riprendere nelle sue varie forme, che un naturale pluralismo manchi tuttora e che l’Università, come strumento di formazione, ne sia impoverita? È proprio in questa situazione che può farsi avanti, in condizioni propizie, un movimento studentesco egemonico e disordinato. Nella abnorme estensione degli agglomerati universitari, nella dispersione dei corsi, nella insufficienza numerica, e non solo numerica, di maestri impegnati e responsabili, è difficile scorgere nell’Università di oggi, come pur sarebbe necessario, una comunità, una comunità umana con propri vincoli di solidarietà, l’attenzione rivolta insieme ai problemi dell’Università e della vita. Chi vede oggi le folle degli studenti avrà più l’impressione di un convergere freddo ed occasionale, quale si verifica in una stazione o in un aeroporto, che di un autentico incontro umano.</p><p class="paragraph" data-counter="6" id="p-6">C’è dunque un’impazienza giustificata. Sta a noi non deluderla ancora una volta. Ciò non sarebbe giusto, anche se essa dovesse poi tradursi soltanto in rassegnazione.</p><p class="paragraph" data-counter="7" id="p-7">Dicevo poi che v’è anche una comprensibile preoccupazione per gli sbocchi professionali. Si sa bene che pesa sull’universitario l’incertezza, spesso angosciosa, del proprio domani. L’Università, qualche volta alternativa essa stessa ad un lavoro risultato impossibile, non dà certo, soprattutto nell’attuale momento di stasi produttiva, la sicurezza che allo sforzo compiuto negli studi corrisponda il premio di un lavoro dignitoso. C’è appena bisogno di dire che anche qui sono in gioco le nostre responsabilità.</p><p class="paragraph" data-counter="8" id="p-8">Ma non vorrei concludere senza rilevare quel che forse più conta. Nei giovani si riflette in modo acuto il complesso delle contraddizioni, delle difficoltà e dei problemi della società. In realtà gl’interrogativi che vengono proposti non riguardano solo l’Università, l’ambito significativo, ma pur sempre limitato, dell’istituzione universitaria. Il giovane guarda fuori, guarda lontano e sente bene che l’Università è un osservatorio importante, un punto di partenza, un centro di sensibilità e di responsabilità. Quel che veramente conta però è al di là e riguarda tutta intera la comunità nazionale ed anzi il mondo.</p><p class="paragraph" data-counter="9" id="p-9">L’angoscia non è solo e tanto per una Università disordinata ed inadeguata, ma per una società diseguale e contorta. L’inammissibile sfogo di una violenta contestazione delle autorità universitarie cela un fatto grave, il non riconoscersi del giovane in strutture sociali e politiche che appaiono tali da dover essere rinnovate profondamente. Ora, se non possiamo offrire, a placare l’inquietudine dei giovani, una società perfetta o almeno sensibilmente migliore di quella di ieri (e questo ieri sembra già lontanissimo), dovremmo almeno disegnare un quadro politico nel quale sia possibile tentare la grande impresa di rendere nuovi ed umani, non solo la propria Università ma il proprio Paese ed il mondo.</p><p class="paragraph" data-counter="10" id="p-10">Una dialettica democratica tra autentiche correnti di opinione, tanto nobile quanto i giovani possono desiderarla, libera perciò dalle meschinità che ci appesantiscono ancora ogni giorno, è forse capace di ispirare fiducia, d’incoraggiare, di muovere, di costituire, insomma, un’alternativa reale all’esplosione, sempre rovinosa, della violenza.</p><ol id="curatorNotes"><li about="https://w3id.org/moro/enoam/data/141299/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Il riferimento è alla legge Faure del novembre 1968. <a href="#curatornote-ref-1">↑</a></li></ol></body></html>