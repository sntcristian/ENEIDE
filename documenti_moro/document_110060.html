<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.1.0.060" name="dcterms.relation"/><meta content="10.48678/unibo/aldomoro1.1.0.060" name="dcterms.identifier"/><meta content="Moro, Aldo, Circolare 20 febbraio 1941, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 1, Gli anni giovanili (1932-1946), a cura di Gaetano Crociata e Paolo Trionfini, edizione e nota storico-critica di Tiziano Torresi, Bologna, Università di Bologna, 2021. DOI: https://doi.org/10.48678/unibo/aldomoro1.1.0.060." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Gli anni giovanili (1932-1946), 2021" name="description"/><title>[Circolare, 20 febbraio 1941]</title>
<div id="mentionMeta"><meta about="https://w3id.org/moro/enoam/data/tommaso-d-aquino" typeof="foaf:Person"/><meta about="https://w3id.org/moro/enoam/data/tommaso-d-aquino" content="Tommaso d’Aquino" property="rdfs:label"/><meta about="https://w3id.org/moro/enoam/data/tommaso-d-aquino" property="owl:sameAs" resource="http://www.wikidata.org/entity/Q9438"/><meta about="https://w3id.org/moro/enoam/data/tommaso-d-aquino" content="Tommaso d'Aquino, santo" property="skos:prefLabel"/><meta about="https://w3id.org/moro/enoam/data/federazione-universitaria-cattolica-italiana" typeof="foaf:Organization"/><meta about="https://w3id.org/moro/enoam/data/federazione-universitaria-cattolica-italiana" content="Federazione Universitaria Cattolica Italiana" property="rdfs:label"/><meta about="https://w3id.org/moro/enoam/data/federazione-universitaria-cattolica-italiana" property="owl:sameAs" resource="http://www.wikidata.org/entity/Q3091708"/><meta about="https://w3id.org/moro/enoam/data/chiesa" typeof="foaf:Organization"/><meta about="https://w3id.org/moro/enoam/data/chiesa" content="Chiesa" property="rdfs:label"/><meta about="https://w3id.org/moro/enoam/data/chiesa" property="owl:sameAs" resource="http://www.wikidata.org/entity/Q34651"/></div>

<div id="footnoteMeta"><meta about="https://w3id.org/moro/enoam/data/tiziano-torresi" typeof="foaf:Person"/><meta about="https://w3id.org/moro/enoam/data/tiziano-torresi" content="Tiziano Torresi" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>[Circolare, 20 febbraio 1941]</h1><p class="paragraph" data-counter="1" id="p-1">Anche quest’anno il giorno della festa di <span about="https://w3id.org/moro/enoam/data/110060/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/tommaso-d-aquino" typeof="deo:Reference">S. Tommaso d’Aquino</span> la <span about="https://w3id.org/moro/enoam/data/110060/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Fuci</span> celebra la Giornata Fucina. La celebra nel ricordo del grande <span about="https://w3id.org/moro/enoam/data/110060/v1/mention-11" class="mention person" id="mention-11" property="dcterms:references" resource="https://w3id.org/moro/enoam/data/tommaso-d-aquino" typeof="deo:Reference">Dottore</span> della <span about="https://w3id.org/moro/enoam/data/110060/v1/mention-12" class="mention organization" id="mention-12" property="dcterms:references" resource="https://w3id.org/moro/enoam/data/chiesa" typeof="deo:Reference">Chiesa</span>, che con la sua vita di continua ricerca della verità e di continuo sforzo per realizzarla concretamente in sé e negli altri costituisce un esempio luminoso che val la pena di additare alla nostra gioventù universitaria. La celebra nella meditazione del tema formativo proposto quest’anno dal Centro e del quale non sfugge a nessuno l’interesse palpitante e vivo: il valore della vita sociale. </p><p class="paragraph" data-counter="2" id="p-2">Lo schema della manifestazione è quello solito, salve le modifiche che appaiano opportune in relazione alle particolari circostanze del momento. La mattina S. Messa celebrata possibilmente dall’Ordinario Diocesano e distribuzione delle pagelle d’iscrizione ai nuovi ascritti<sup><a href="#curatornote-1" id="curatornote-ref-1">[1]</a></sup>. Durante la giornata relazione formativa in sede sul tema proposto dal centro, con discussione. Gli anni scorsi, dove è stato possibile, si è cercato di organizzare una Conferenza pubblica allo scopo di presentare, sopratutto nel suo valore attuale, qualche aspetto interessante del pensiero tomista. Se ciò non sarà possibile quest’anno, non si manchi almeno durante la giornata di ricordare opportunamente la vita e l’opera di <span about="https://w3id.org/moro/enoam/data/110060/v1/mention-1" class="mention person" id="mention-1" property="dcterms:references" resource="https://w3id.org/moro/enoam/data/tommaso-d-aquino" typeof="deo:Reference">S. Tommaso d’Aquino</span>. </p><p class="paragraph" data-counter="3" id="p-3">La Giornata Fucina è, si ricordi, la festa della nostra organizzazione, festa di famiglia perciò. Bisogna che essa ci trovi stretti in un vincolo ancora più vivo di fraternità e che questo spirito di cordialità affettuosa sia sensibile nelle varie manifestazioni in programma; bisogna sopratutto che questa fraternità accogliente e buona sentano i nuovi iscritti, che proprio in questa circostanza, entrano ufficialmente a far parte della nostra organizzazione, che debbono sentire appunto come famiglia. Perciò la Giornata Fucina è pure, secondo una bella tradizione della <span about="https://w3id.org/moro/enoam/data/110060/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Fuci</span>, occasione per un incontro cordiale in sede di <span about="https://w3id.org/moro/enoam/data/110060/v1/mention-13" class="mention organization" id="mention-13" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Associazione</span> con i Segretariati e gli Incaricati Diocesani. Non si manchi quest’anno, ove sia possibile, di favorire questo incontro. </p><p class="paragraph" data-counter="4" id="p-4">Perché tutto si svolga ordinatamente e bene, è opportuno che anche questa manifestazione sia preparata per tempo e con cura, facendo in modo che le iniziative proposte non siano seguite passivamente, ma comprese nel loro vero spirito e nella loro unità. anche per questo le Presidenze Centrali e gli Organi di Zona e Regionali sono a disposizione per tutto quanto occorra. </p><p class="paragraph" data-counter="5" id="p-5">A nostro avviso anche gli Incaricati Diocesani potranno curare l’attuazione di quella parte del programma della giornata che appaia realizzabile data la natura particolare degli Incarichi stessi. Sarebbe bello che anche in questo settore della <span about="https://w3id.org/moro/enoam/data/110060/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Fuci</span> si cogliesse l’occasione per ricordare <span about="https://w3id.org/moro/enoam/data/110060/v1/mention-2" class="mention person" id="mention-2" property="dcterms:references" resource="https://w3id.org/moro/enoam/data/tommaso-d-aquino" typeof="deo:Reference">S. Tommaso d’Aquino</span> e per far sentire tutta la bellezza del nostro vincolo associativo.</p><p>Con i più cordiali saluti</p><p>Moro</p><p>Carazzolo</p><ol id="curatorNotes"><li about="https://w3id.org/moro/enoam/data/110060/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/tiziano-torresi" typeof="fabio:Comment"> La riforma dell’Azione cattolica del 1939, restringendo le responsabilità direttive dei laici anche a livello diocesano, aveva imposto mutamenti volti a evitare ogni possibile equiparazione della Fuci con organizzazioni di natura politica o con finalità diverse da quelle religiose. Tra di essi contemplava il cambiamento del termine “tessera” in “pagella” e “tesserati” in “ascritti”.  <a href="#curatornote-ref-1">↑</a></li></ol></body></html>