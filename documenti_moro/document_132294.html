<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.294" name="dcterms.relation"/><meta content="10.48678/unibo/aldomoro1.3.2.294" name="dcterms.identifier"/><meta content="Moro, Aldo, [Resoconto del discorso tenuto a Bari alla riunione dei quadri direttivi della Dc], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.294." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Resoconto del discorso tenuto a Bari alla riunione dei quadri direttivi della Dc</title>
<div id="mentionMeta"><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/stati-uniti-d-america" typeof="dcterms:Location"/><meta about="https://w3id.org/moro/enoam/data/stati-uniti-d-america" content="Stati Uniti" property="rdfs:label"/><meta about="https://w3id.org/moro/enoam/data/stati-uniti-d-america" property="owl:sameAs" resource="http://www.wikidata.org/entity/Q30"/></div>

<div id="footnoteMeta"><meta about="https://w3id.org/moro/enoam/data/michele-cento" typeof="foaf:Person"/><meta about="https://w3id.org/moro/enoam/data/michele-cento" content="Michele Cento" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1 class="title">Resoconto del discorso tenuto a Bari alla riunione dei quadri direttivi della Dc </h1><p class="paragraph" data-counter="1" id="p-1">Lo sviluppo della società italiana pone nuovi problemi per il Paese e nuovi impegni per i partiti, i quali dovranno assicurare la guida politica della nazione. Quando si parla di sviluppo si intende rilevare, in prima linea, il progresso sul piano economico e sociale che abbiamo registrato nel corso di questi anni. Un progresso non uniformemente diffuso, non compiutamente riparatore, più lento, nelle aree tradizionalmente depresse, di quanto non avremmo desiderato, ma comunque effettivo e rilevabile in tutte le zone del Paese. Alla generale elevazione del livello e del modo di vita così raggiunta in ogni campo si accompagna una ancora più ampia prospettiva di sviluppo, legata alla integrazione economica europea ed all'inserimento nel mercato mondiale, mentre straordinarie possibilità sono offerte, anche in <span about="https://w3id.org/moro/enoam/data/132294/v1/mention-9" class="mention place" id="mention-9" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, dal progresso della scienza e della tecnica. </p><p class="paragraph" data-counter="2" id="p-2">A questa nuova condizione corrisponde un profondo mutamento nei rapporti sociali, una minore consistenza ed asprezza delle differenze di classe, un accresciuto senso di dignità, di libertà, di eguaglianza ed anzi una forte spinta per ulteriori conquiste su questo terreno. Il dibattito politico appare più ampio e penetrante; l'esercizio della libertà in ogni campo si fa sempre più incisivo; emergono in modo ansioso nuove esigenze, talvolta in sé pienamente legittime, ma non suscettibili tutte di immediato appagamento; una inquietudine, fatta di insoddisfazione, di attesa, di più o meno esplicita contestazione, si diffonde nella vita sociale; si manifesta, nell'assorbente considerazione dei dati nuovi della situazione, una certa indifferenza per le condizioni nelle quali si svolge la vita democratica, quasi che essa, aperta ad ogni sollecitazione, sia in ogni caso stabile e sicura. È evidente quanto c'è di positivo in questo processo di sviluppo e come sia, del resto irreversibile. </p><p class="paragraph" data-counter="3" id="p-3">Ma certo esso pone nuovi problemi, poiché si tratta da un lato di comprendere e secondare questo moto di progresso, dall'altro di assicurare, di fronte ad una società evoluta, ma non ancora consolidata, l'ordine del programma ed il costruttivo appagamento delle aspirazioni civili del popolo italiano. Si tratta di difendere in un mondo ed in un modo di vita sempre più aperti, la libertà, l'ordine, la sicurezza del nostro Paese contro rischi meno visibili, meno temuti, ma non perciò meno reali, mentre è tutt'altro che compiuto, per quanti passi innanzi si siano fatti su questa strada, il processo di assestamento democratico e pacifico, ch'è l'obiettivo, benché confusamente e contraddittoriamente perseguito, della umanità. Questa condizione nuova richiede dunque ai partiti ed al Governo una più acuta sensibilità, una serena fiducia, ma anche una prudente considerazione dei dati, complessi e problematici, che caratterizzano oggi il nostro Paese ed il mondo. Ed una prudente considerazione, proprio in una condizione, come questa, di movimento, non sempre però chiara, talvolta aperta anzi ad imprevedibili sviluppi, è richiesta al corpo elettorale, il quale può trovare nella esperienza di questi anni sufficienti elementi di giudizio per una scelta capace di favorire, senza rischi e dispersioni, il moto di rinnovamento della vita sociale e politica del nostro Paese. </p><p class="paragraph" data-counter="4" id="p-4">Desidero riconfermare la capacità e disponibilità della <span about="https://w3id.org/moro/enoam/data/132294/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> ad essere, con viva aderenza alla realtà e al di fuori di ogni schematismo, com'è nella sua natura, la forza capace di operare, nelle migliori condizioni di consapevolezza e di sicurezza, comprendendo i tempi nuovi, senza lasciarsene travolgere, le modifiche e le evoluzioni che sono richieste in questo momento storico. Senza doversi liberare da alcun mito, essa può inserire profondamente l'<span about="https://w3id.org/moro/enoam/data/132294/v1/mention-10" class="mention place" id="mention-10" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> nel mondo della raffinata tecnica moderna ed aprire la via ad una sua vigorosa presenza, con effettive possibilità concorrenziali nel mercato europeo e mondiale. Per la sua estrazione popolare, ogni giorno più visibile ed incontestabile, essa può interessare le masse ad ogni sviluppo e farle protagoniste della vita democratica. Per la sua ispirazione ideale essa può comprendere nel profondo i temi della libertà e concorrere a placare, ad un più alto livello, l'inquietudine dei cittadini e soprattutto dei giovani e dei lavoratori. Penso che conviene ricordare la costante e vigile presenza della <span about="https://w3id.org/moro/enoam/data/132294/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> in più che vent'anni nella vita del Paese e la sua sofferta fedeltà alle sue caratteristiche e vocazioni, la sua ferma e positiva opera di Governo, ma più di orientamento e di guida politica, le sue flessibilità nelle diverse condizioni storiche, non come atto di debolezza e condiscendenza, ma come costante assunzione di responsabilità di fronte alle esigenze che ciascun momento politico veniva proponendo. </p><p class="paragraph" data-counter="5" id="p-5">In questo responsabile atteggiamento, fatto di preveggenza e di disponibilità democratica, rientra la scelta politica della <span about="https://w3id.org/moro/enoam/data/132294/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> che ha portato, trovando riscontro nel serio e meditato atteggiamento del partito socialista, ad una coalizione che ben riflette la condizione sociale e politica del nostro Paese e ad essa risponde con una solidarietà capace di risolvere i nostri problemi e di garantire la continuità della vita democratica e dello sviluppo umano e sociale che essa rende possibile. Abbiamo già detto ieri, e ripetiamo oggi, che non possiamo andare al di là di questo punto, che questa di centro-sinistra è la coalizione di forze necessaria e sufficiente per governare il paese nella libertà e nello sviluppo che, pur nel vivo dibattito politico sempre voluto e garantito dalla <span about="https://w3id.org/moro/enoam/data/132294/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>, non sono ammissibili né occorrono gli equivoci ed insidiosi apporti del partito comunista. Il rifiuto delle posizioni estreme, lo sforzo di associare forze politiche sufficientemente omogenee e sicure garanti della libertà, restano la direttiva di fondo della <span about="https://w3id.org/moro/enoam/data/132294/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>. Non comprende la realtà italiana, con le sue possibilità, ma anche i pericoli tuttora presenti, anche se in forme nuove, chi lavora, direttamente o indirettamente, per indebolire la <span about="https://w3id.org/moro/enoam/data/132294/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> e disarticolare, immaginando di integrarla e di rafforzarla, la coalizione che ha retto ed è destinata ancora a reggere il Paese. Vorrei, com'è mio dovere, ammonire in questo momento a non compiere errori di valutazione, i quali potrebbero avere le più gravi conseguenze; a non immaginare che vi siano nella situazione politica italiana di oggi elementi nuovi, i quali possano mettere in forse quelle scelte equilibrate e consapevoli che hanno finora difeso la nostra libertà e consentito ogni utile evoluzione della vita economica, sociale e politica in <span about="https://w3id.org/moro/enoam/data/132294/v1/mention-11" class="mention place" id="mention-11" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>. </p><p class="paragraph" data-counter="6" id="p-6">Non vi sono dunque nuovi strumenti politici da adoperare nè esigenze e prospettive nuove, le quali non possano essere fronteggiate dalle forze politiche, in prima linea la <span about="https://w3id.org/moro/enoam/data/132294/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>, che hanno finora assunto in modo costruttivo tutte le loro responsabilità. lo mi auguro che non sia tolta alla coalizione la sua forza; alla <span about="https://w3id.org/moro/enoam/data/132294/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> il suo primato. Esso le viene dalla sua natura di partito popolare, ma non classista, dalla sua capacità d'interpretare le esigenze dell'elettorato e di assicurare l'unità ed il progresso del Paese; dalla funzione assolta in questi anni e che è ben lungi dall'essere esaurita. Coloro che non vogliono correre il rischio di soggiacere ad un regime di uniformità e di coercizione hanno la via indicata: una coalizione tutta impegnata a tutela della libertà ed in essa una <span about="https://w3id.org/moro/enoam/data/132294/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> garante degli autentici valori del passato e di nuovo libere, umane prospettive nell'avvenire. Coloro che non vogliono, all'inizio della legislatura, un periodo di incertezza e di confusione nella ricerca del giusto equilibrio, il che è certo un grave pericolo, hanno il modo di scongiurare questa deprecabile eventualità. Coloro che vogliono non già un'<span about="https://w3id.org/moro/enoam/data/132294/v1/mention-12" class="mention place" id="mention-12" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> uniforme, ma, nella varietà degli ideali e dei modi di vita, la presenza di una intuizione cristiana e di un coerente sistema di valori, hanno la possibilità di equilibrare, con una scelta conforme alle tradizioni, il costume ed il voto storico del nostro Paese. </p><p class="paragraph" data-counter="7" id="p-7">Questa continuità di indirizzo, tuttavia estremamente aperto alle cose nuove ed utili che si fanno avanti oggi, è tanto più necessaria in un momento della vita del mondo, ricco, purtroppo, di interrogativi, di problemi, di tensioni; in momento caratterizzato dal frantumarsi, ma non dall'unirsi, da una sconcertante molteplicità di iniziative di contestazione e di disarticolazione, che minacciano anche il precario ed alla lunga inaccettabile equilibrio di potenza che è stato finora garante della pace del mondo. Può darsi che si cominci così a costruire un mondo nuovo, ad avviare una nuova esperienza democratica. Ma non si può nascondere una sensazione di inquieta attesa, l'ansia di un punto sicuro di riferimento, di una qualche stabilità che consenta l'avverarsi di nuove prospettive ideali. Abbiamo visto in questi giorni con profonda soddisfazione dischiudersi una possibilità di pace nel Sud-Est asiatico per l'iniziativa, felicemente assecondata dal nostro più grande alleato<sup><a href="#curatornote-1" id="curatornote-ref-1">[1]</a></sup>. Ma abbiamo visto l’atmosfera nel mondo ridiventare subito cupa per il crimine esecrabile che, spegnendo la vita di un grande apostolo della dignità e solidarietà umana, ha minacciato la pace interna e l'unità del popolo americano<sup><a href="#curatornote-2" id="curatornote-ref-2">[2]</a></sup>. </p><p class="paragraph" data-counter="8" id="p-8">Nel susseguirsi dei drammatici eventi balzano in evidenza gli enormi problemi che il mondo deve oggi affrontare. Noi ci auguriamo che, con il concorso di tutti e senza compromettere l'equilibrio del mondo, essi tutti possano essere risolti. Lo auspichiamo sinceramente; chiediamo la buona volontà di tutti. Ma non si può non rilevare, anche a questo proposito, come si siano fatte valere da parte comunista pregiudiziali rigide e faziose; talvolta tendenti a contestare rabbiosamente, contro ogni evidenza, nella sua buona fede e nella retta intenzione, l'iniziativa degli <span about="https://w3id.org/moro/enoam/data/132294/v1/mention-13" class="mention place" id="mention-13" property="dcterms:references" resource="https://w3id.org/moro/enoam/data/stati-uniti-d-america" typeof="deo:Reference">Stati Uniti</span> od a negare che nella democrazia americana, nel Paese cioè del dissenso e del libero operare ed affermarsi dell'opinione pubblica, vi siano risorse capaci di risolvere umanamente i problemi della integrazione razziale e cioè dell'esistenza stessa della democrazia americana. L'esclusivismo settario di queste posizioni è quanto mai indicativo. Esso dice che sono state fatte dal partito comunista scelte che non sono di equilibrio e di giustizia, che non sono adatte perciò ad amalgamare e guidare il popolo italiano nel giusto cammino. In una parola, noi abbiamo ed essi non hanno larghezza di vedute e senso della storia. li nostro problema, quello che dobbiamo risolvere con l'imminente consultazione elettorale, è forse piccola cosa di fronte ai più grandi problemi del mondo. Ma il risolverlo male costituirebbe un ulteriore elemento di instabilità e di pericolo in questo mondo inquieto. Se esso invece sia ben risolto, nel senso cioè di una democrazia solida e creativa, capace di inserirsi con obiettività e saggezza nel travagliato momento storico, anche noi potremo dare, come abbiamo sempre desiderato e cercato di fare, il nostro contributo, nelle solidarietà che ci stringono, alla pace ed al progresso dell'intera umanità. </p><ol id="curatorNotes"><li about="https://w3id.org/moro/enoam/data/132294/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Il riferimento è al discorso con cui il presidente statunitense Lyndon B. Johnson annuncia il 31 marzo 1968 la fine dei bombardamenti americani sul Vietnam del Nord, oltre che il ritiro della propria candidatura per le elezioni presidenziali che si sarebbero tenute lo stesso anno. <a href="#curatornote-ref-1">↑</a></li><li about="https://w3id.org/moro/enoam/data/132294/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Il riferimento è all’assassinio dell’attivista e del leader del movimento afroamericano Martin Luther King (1929-1968) avvenuta il 4 aprile 1968. <a href="#curatornote-ref-2">↑</a></li></ol></body></html>