<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ wdt: http://www.wikidata.org/prop/direct/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.015" name="dcterms.relation"/><meta content="10.48678/unibo/aldomoro1.2.1.015" name="dcterms.identifier"/><meta content="Moro, Aldo, [Pena e responsabilità penale. I principi dei rapporti civili], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.015." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>[Pena e responsabilità penale. I principi dei rapporti civili]</title>
<div id="mentionMeta"><meta about="https://w3id.org/moro/enoam/data/commissione-per-la-costituzione" typeof="foaf:Organization"/><meta about="https://w3id.org/moro/enoam/data/commissione-per-la-costituzione" content="Commissione per la Costituzione" property="rdfs:label"/><meta about="https://w3id.org/moro/enoam/data/commissione-per-la-costituzione" property="owl:sameAs" resource="http://www.wikidata.org/entity/Q3684787"/><meta about="https://w3id.org/moro/enoam/data/giovanni-lombardi" typeof="foaf:Person"/><meta about="https://w3id.org/moro/enoam/data/giovanni-lombardi" content="Giovanni Lombardi" property="rdfs:label"/><meta about="https://w3id.org/moro/enoam/data/giovanni-lombardi" property="owl:sameAs" resource="http://www.wikidata.org/entity/Q17285084"/><meta about="https://w3id.org/moro/enoam/data/giovanni-lombardi" content="Lombardi, Giovanni" property="skos:prefLabel"/><meta about="https://w3id.org/moro/enoam/data/mario-cevolotto" typeof="foaf:Person"/><meta about="https://w3id.org/moro/enoam/data/mario-cevolotto" content="Mario Cevolotto" property="rdfs:label"/><meta about="https://w3id.org/moro/enoam/data/mario-cevolotto" property="owl:sameAs" resource="http://www.wikidata.org/entity/Q3848440"/><meta about="https://w3id.org/moro/enoam/data/mario-cevolotto" content="mario-cevolotto" property="wdt:P1986"/><meta about="https://w3id.org/moro/enoam/data/mario-cevolotto" content="Cevolotto, Mario" property="skos:prefLabel"/><meta about="https://w3id.org/moro/enoam/data/ottavio-mastrojanni" typeof="foaf:Person"/><meta about="https://w3id.org/moro/enoam/data/ottavio-mastrojanni" content="Ottavio Mastrojanni" property="rdfs:label"/><meta about="https://w3id.org/moro/enoam/data/ottavio-mastrojanni" property="owl:sameAs" resource="http://www.wikidata.org/entity/Q13656663"/><meta about="https://w3id.org/moro/enoam/data/ottavio-mastrojanni" content="Mastrojanni, Ottavio" property="skos:prefLabel"/></div>

<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>[Pena e responsabilità penale. I principi dei rapporti civili]</h1><p class="paragraph" data-counter="1" id="p-1">[L’onorevole Moro] Osserva<sup><a href="#curatornote-1" id="curatornote-ref-1">[1]</a></sup> che nella formula proposta dai Relatori<sup><a href="#curatornote-2" id="curatornote-ref-2">[2]</a></sup> sono consacrati due principi che si distinguono, il principio della irretroattività della legge penale e quello della tassatività della legge penale. Dire che la legge penale è irretroattiva non è dire con esattezza che nessuno può essere punito se non per una legge penale che indichi quella determinata pena. Crede pertanto che si debba mantenere la formula così come è stata proposta. </p><p class="paragraph" data-counter="2" id="p-2">[L’onorevole Moro] Ritiene<sup><a href="#curatornote-3" id="curatornote-ref-3">[3]</a></sup> che la <span about="https://w3id.org/moro/enoam/data/121015/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/commissione-per-la-costituzione" typeof="deo:Reference">Commissione</span> debba garantire la libertà individuale contro la possibilità che gli organi giudiziari irroghino pene per fatti non previsti dalla legge quando furono commessi. Con la formula proposta si vieta al giudice di incriminare qualsiasi fatto non previsto dalla legge come reato. Non si può punire un cittadino per aver commesso un fatto che solo posteriormente al fatto stesso venga dalla legge riconosciuto come reato; altrimenti la legge avrebbe effetto retroattivo.</p><p class="paragraph" data-counter="3" id="p-3">[L’onorevole Moro] Insiste<sup><a href="#curatornote-4" id="curatornote-ref-4">[4]</a></sup> perché siano adottate le due formule, sia del processo, sia della sanzione punitiva. Non concorda con l’onorevole <span about="https://w3id.org/moro/enoam/data/121015/v1/mention-3" class="mention person" id="mention-3" property="dcterms:references" resource="https://w3id.org/moro/enoam/data/giovanni-lombardi" typeof="deo:Reference">Lombardi</span><sup><a href="#curatornote-5" id="curatornote-ref-5">[5]</a></sup> che si tratti di due fenomeni che si compongono in uno solo. Altro è il momento di diritto sostantivo, altro quello di diritto processuale. Bisogna distinguere i due aspetti, sia per ragioni dogmatiche che per ragioni di fatto. </p><p class="paragraph" data-counter="4" id="p-4">[L’onorevole Moro] Dichiara<sup><a href="#curatornote-6" id="curatornote-ref-6">[6]</a></sup> di essere d’accordo con l’onorevole <span about="https://w3id.org/moro/enoam/data/121015/v1/mention-6" class="mention person" id="mention-6" property="dcterms:references" resource="https://w3id.org/moro/enoam/data/mario-cevolotto" typeof="deo:Reference">Cevolotto</span><sup><a href="#curatornote-7" id="curatornote-ref-7">[7]</a></sup>. Ribadisce inoltre il principio della necessità di consacrare costituzionalmente l’affermazione della tassatività e irretroattività delle leggi. Siamo nel campo di una difesa della libertà umana; uno dei campi tra i più delicati della difesa della libertà umana che il Codice in atto ci garantisce. Il fatto, però, che questo principio sia oggi nel Codice non può impedire a chi fa una Costituzione, che deve garantire da tutti i punti di vista la libertà individuale, di porre nella Costituzione stessa questi principi. </p><p class="paragraph" data-counter="5" id="p-5">Per quanto riguarda l’espressione: «Nessuno può essere sottoposto a processo né punito» è del parere che, se si volesse eliminare l’uno o l’altro di questi due termini, non andrebbe eliminato «punito» ma «sottoposto a processo» perché l’espressione della punizione in effetto richiama anche il fenomeno processuale. Ma preferisce che siano conservati tutti e due i termini. </p><p class="paragraph" data-counter="6" id="p-6">L’ipotesi espressa dall’onorevole <span about="https://w3id.org/moro/enoam/data/121015/v1/mention-9" class="mention person" id="mention-9" property="dcterms:references" resource="https://w3id.org/moro/enoam/data/ottavio-mastrojanni" typeof="deo:Reference">Mastrojanni</span><sup><a href="#curatornote-8" id="curatornote-ref-8">[8]</a></sup>, che cioè ad ogni inizio di processo vi è una fase di indagine preliminare, non infirma il principio. È chiaro che la Costituzione non proibisce di sottoporre a processo quando vi sia sospetto di reato. </p><p class="paragraph" data-counter="7" id="p-7">[L’onorevole Moro] Rileva<sup><a href="#curatornote-9" id="curatornote-ref-9">[9]</a></sup> che il concetto della pena prevista è contenuto nel secondo capoverso. </p><p class="paragraph" data-counter="8" id="p-8">[L’onorevole Moro] Richiama<sup><a href="#curatornote-10" id="curatornote-ref-10">[10]</a></sup> l’attenzione della commissione sull’inesattezza della formula proposta. Essa non prevede le due ipotesi della tassatività e della retroattività. Rilegge i due punti: «Nessuno può essere sottoposto a processo né punito, se non in virtù di una legge» primo punto o tempo che è quello della tassatività; secondo tempo: «entrata in vigore anteriormente al fatto commesso»: questo riguarda la irretroattività. Si tratta dunque di due tempi distinti. Tutta la dottrina li distingue. Pertanto invita i colleghi a ritirare la nuova formula proposta. </p><p class="paragraph" data-counter="9" id="p-9">[L’onorevole Moro] Osserva<sup><a href="#curatornote-11" id="curatornote-ref-11">[11]</a></sup> che nelle espressioni tradizionali della scienza giuridica si distinguono due principi. Quando si parla di una legge come legge incriminativa, si ha presente la prima parte della legge penale, quella norma cioè che deve indicare ciò che non si deve fare. Quando si parla di pena, invece, si accenna alla seconda parte della legge penale. È possibile considerare l’ipotesi che taluno sia punito, per un fatto previsto dalla legge come reato, con una pena non fissata dalla legge. Ora la legge fissa tassativamente la pena da irrogare. Vi deve essere insomma la legalità del fatto commesso e la legalità della pena.</p><p class="paragraph" data-counter="10" id="p-10">[L’onorevole Moro] Si dichiara<sup><a href="#curatornote-12" id="curatornote-ref-12">[12]</a></sup> favorevole al mantenimento della formula, con un’aggiunta chiarificatrice. Si dovrebbe dire cioè: «La responsabilità penale è personale» onde togliere qualsiasi equivoco per quanto riguarda la materia civile. </p><p class="paragraph" data-counter="11" id="p-11">Ritiene che questo principio debba essere mantenuto, perché esso è un’affermazione di libertà e di civiltà. Si risponde per fatto proprio e si risponde attraverso ogni partecipazione personale al fatto proprio. Questo è il principio del diritto moderno, che trova la sua espressione nel principio della consapevolezza che deve accompagnare quello che si chiama il fatto materiale. Parlare di responsabilità personale significa richiamarsi ad un principio che domina nell’odierno pensiero della scienza giuridica. </p><p class="paragraph" data-counter="12" id="p-12">[L’onorevole Moro] Non vede la difficoltà in materia<sup><a href="#curatornote-13" id="curatornote-ref-13">[13]</a></sup>. Colui che ha commesso un atto delittuoso risponde di persona propria se si trovava nella condizione di poter disobbedire, altrimenti risponderà colui che ha dato l’ordine e risponderà in persona propria per aver prodotto il fatto delittuoso stesso. </p><p class="paragraph" data-counter="13" id="p-13">[L’onorevole Moro] Non vede<sup><a href="#curatornote-14" id="curatornote-ref-14">[14]</a></sup> la connessione tra questo principio della Costituzione e l’ipotesi dell’ordine dell’autorità di cui parla l’onorevole <span about="https://w3id.org/moro/enoam/data/121015/v1/mention-10" class="mention person" id="mention-10" property="dcterms:references" resource="https://w3id.org/moro/enoam/data/ottavio-mastrojanni" typeof="deo:Reference">Mastrojanni</span>. In questo caso si ha una discriminante del reato che può avere due giustificazioni: una di carattere obiettivo, quando l’autorità è legittima; una di carattere soggettivo, quando l’ordine è legittimo. In queste ipotesi sussiste il caso di necessità per cui il soggetto non risponde penalmente, perché da lui non si poteva pretendere che agisse differentemente. </p><p class="paragraph" data-counter="14" id="p-14">Si tratta perciò di discriminanti del reato.</p><ol id="curatorNotes"><li about="https://w3id.org/moro/enoam/data/121015/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene riguardo ai temi della tassatività e dell’irretroattività della legge penale. <a href="#curatornote-ref-1">↑</a></li><li about="https://w3id.org/moro/enoam/data/121015/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> I relatori sono: Lelio Basso (1903-1978), avvocato, politico, deputato all’Assemblea costituente per il gruppo del partito socialista italiano di unità proletaria. Si veda la voce del DBI, a firma Piero Craveri, vol. 34, 1988; Giorgio La Pira (1904-1977), docente universitario, politico, deputato all’Assemblea costituente per il gruppo democratico cristiano. Si veda la voce del DBI, a firma Bruna Bocchini Camaiani, vol. 63, 2004. <a href="#curatornote-ref-2">↑</a></li><li about="https://w3id.org/moro/enoam/data/121015/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene precisando il suo pensiero dopo gli interventi degli onorevoli Carmelo Caristia e Pietro Mancini. <a href="#curatornote-ref-3">↑</a></li><li about="https://w3id.org/moro/enoam/data/121015/v1/curatornote-4" id="curatornote-4" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene nuovamente contro la posizione espressa dall’onorevole Giovanni Lombardi fondata sull’assunto che processo e punizione «sono due aspetti di un solo fenomeno giudiziario».  <a href="#curatornote-ref-4">↑</a></li><li about="https://w3id.org/moro/enoam/data/121015/v1/curatornote-5" id="curatornote-5" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Giovanni Lombardi (1872-1946), avvocato, politico, deputato all’Assemblea costituente per il gruppo socialista, deceduto il 29 ottobre 1946 a lavori della sottocommissione non ancora finiti. <a href="#curatornote-ref-5">↑</a></li><li about="https://w3id.org/moro/enoam/data/121015/v1/curatornote-6" id="curatornote-6" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene sostenendo la tesi espressa dall’onorevole Mario Cevolotto relativa alla necessità di inserimento del principio nel testo costituzionale. <a href="#curatornote-ref-6">↑</a></li><li about="https://w3id.org/moro/enoam/data/121015/v1/curatornote-7" id="curatornote-7" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Mario Cevolotto (1887-1953), avvocato, giornalista, deputato all’Assemblea costituente per il gruppo della Democrazia del lavoro. Si veda la voce del DBI, a firma Mario Caravale, vol. 24, 1980. <a href="#curatornote-ref-7">↑</a></li><li about="https://w3id.org/moro/enoam/data/121015/v1/curatornote-8" id="curatornote-8" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Ottavio Mastrojanni (1896-1957), avvocato, politico, deputato all’Assemblea costituente per il gruppo del Fronte liberale democratico dell’Uomo qualunque. <a href="#curatornote-ref-8">↑</a></li><li about="https://w3id.org/moro/enoam/data/121015/v1/curatornote-9" id="curatornote-9" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene dopo la richiesta dell’onorevole Giuseppe Dossetti di precisare ulteriormente il principio di irretroattività della legge e la conseguente questione della pena.  <a href="#curatornote-ref-9">↑</a></li><li about="https://w3id.org/moro/enoam/data/121015/v1/curatornote-10" id="curatornote-10" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene nel dibattito sulla seguente formula proposta da alcuni commissari: «È vietata la retroattività della legge penale». <a href="#curatornote-ref-10">↑</a></li><li about="https://w3id.org/moro/enoam/data/121015/v1/curatornote-11" id="curatornote-11" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> In merito alla discussione sul secondo capoverso dell’articolo proposto («Non possono essere irrogate che le pene tassativamente fissate dalla legge») Moro interviene in opposizione alla osservazione dell’onorevole Palmiro Togliatti che ha definito «superflua» l’espressione «fissate dalla legge».  <a href="#curatornote-ref-11">↑</a></li><li about="https://w3id.org/moro/enoam/data/121015/v1/curatornote-12" id="curatornote-12" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene in merito alla discussione sul comma «La responsabilità è personale». <a href="#curatornote-ref-12">↑</a></li><li about="https://w3id.org/moro/enoam/data/121015/v1/curatornote-13" id="curatornote-13" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene per chiarire alcune sue posizioni, in seguito ad esplicita richiesta dell’onorevole Ottavio Mastrojanni, il quale poneva il problema della responsabilità personale «nei riguardi di fatti penali commessi per ordine altrui». <a href="#curatornote-ref-13">↑</a></li><li about="https://w3id.org/moro/enoam/data/121015/v1/curatornote-14" id="curatornote-14" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene ancora sul tema di fronte alle obiezioni dell’onorevole Ottavio Mastrojanni. <a href="#curatornote-ref-14">↑</a></li></ol></body></html>