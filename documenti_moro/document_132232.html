<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.232" name="dcterms.relation"/><meta content="10.48678/unibo/aldomoro1.3.2.232" name="dcterms.identifier"/><meta content="Moro, Aldo, [Discorso per l'inaugurazione dello stabilimento vini di Codogno], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.232." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Discorso per l’inaugurazione dello stabilimento vini diCodogno</title>
<div id="mentionMeta"><meta about="https://w3id.org/moro/enoam/data/codogno" typeof="dcterms:Location"/><meta about="https://w3id.org/moro/enoam/data/codogno" content="Codogno" property="rdfs:label"/><meta about="https://w3id.org/moro/enoam/data/codogno" property="owl:sameAs" resource="http://www.wikidata.org/entity/Q42298"/><meta about="https://w3id.org/moro/enoam/data/mercato-europeo-comune" typeof="foaf:Organization"/><meta about="https://w3id.org/moro/enoam/data/mercato-europeo-comune" content="MEC" property="rdfs:label"/><meta about="https://w3id.org/moro/enoam/data/mercato-europeo-comune" property="owl:sameAs" resource="http://www.wikidata.org/entity/Q955276"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Discorso per l’inaugurazione dello stabilimento vini di Codogno</h1><p class="paragraph" data-counter="1" id="p-1">Lo stabilimento di <span about="https://w3id.org/moro/enoam/data/132232/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/codogno" typeof="deo:Reference">Codogno</span> è uno strumento di collegamento diretto tra produzione e consumo, con il quale si realizza una forma di partecipazione attiva dei viticultori associati alla fase di commercializzazione. È noto che una delle cause principali di depressione dei redditi agricoli è rappresentata dalla posizione di inferiorità e di debolezza contrattuale dei produttori agricoli di fronte al mercato. La polverizzazione dell'offerta - peraltro concentrata nel breve periodo di raccolta -, la necessità di immediato realizzo da parte di numerosi piccoli produttori che si presentano sul mercato isolati, con piccole partite di prodotti diversi, la insufficienza o mancanza di impianti di lavorazione e conservazione dei prodotti, l'assenza dei processi trasformativi e conservativi trasferitisi nelle mani di categorie extragricole, sono tutti elementi che concorrono a rendere estremamente debole il potere contrattuale degli operatori agricoli e a determinare uno squilibrio di posizione sul mercato tra agricoltori ed operatori extragricoli. Gli agricoltori non hanno possibilità di influire sulla formazione dei prezzi dei loro prodotti e le vicende dei mercati agricoli sono regolate dai commercianti e dagli industriali. Si verifica così una fuga di redditi dal settore agricolo a quelli extragricoli e si spiega in gran parte il crescente divario tra prezzi alla produzione e prezzi al consumo. </p><p class="paragraph" data-counter="2" id="p-2">Esigenza prioritaria ed urgente dell'agricoltura italiana ed in particolare di quella meridionale è di creare un moderno e razionale sistema organizzativo ed associativo che consenta ai produttori di avere sul mercato sufficiente forza contrattuale. Tale sistema si deve fondare su una diffusa e moderna rete di impianti di conservazione, trasformazione e commercializzazione dei prodotti. Disponendo di questa rete e di sufficienti risorse creditizie, è possibile regolare l'offerta in relazione alla domanda, influire sulla formazione dei prezzi, riprendere parte del valore aggiunto che si forma nel passaggio dei prodotti dall'azienda al consumo. È questa la via maestra per stabilizzare i mercati agricoli e migliorare i redditi dei produttori. Essa consente anche un'efficace forma di democrazia economica e sociale poiché chiama a partecipare ai processi produttivi che si svolgono fuori dell'azienda agricola numerosi esponenti del mondo agricolo. </p><p class="paragraph" data-counter="3" id="p-3">Se è vero che la complessità dell'economia moderna e la tendenza alla specializzazione produttiva hanno proiettato fuori dell'azienda agricola le attività di trasformazione e di conservazione che prima si svolgevano nello stesso ambito aziendale, è altresì vero che oggi si richiede che l'agricoltore non esaurisca il suo interesse e la sua attività entro i confini dell'azienda, ma si spinga fino ai primi processi trasformativi, conservativi e distributivi. Non basta dunque saper produrre bene, ma bisogna anche saper vendere bene. L'interessamento diretto dei produttori alle prime fasi di trasformazione e commercializzazione offre, peraltro, ai consumatori il duplice vantaggio di un prezzo equo e di un prodotto genuino. Altra strada per difendere la produzione agricola è quella della politica di prezzi protetti, di misure di sostegno alla produzione e all' esportazione. Ma ciò, oltre a costituire un grave onere per il bilancio dello Stato e per i consumatori che in definitiva devono pagare i prezzi politici, contrasta con la politica dei mercati aperti, di liberalizzazione degli scambi, con la politica del <span about="https://w3id.org/moro/enoam/data/132232/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/mercato-europeo-comune" typeof="deo:Reference">MEC</span>. </p><p class="paragraph" data-counter="4" id="p-4">Lo Stato, consapevole che l'organizzazione dei produttori è strumento efficace per assicurare stabilità ed equità ai prezzi dei prodotti agricoli, ha da tempo avviato una politica di sviluppo del sistema cooperativo ed associativo che ha ricevuto dal Piano Verde n. 1 un primo decisivo impulso. All'attuazione di tale politica gli enti di riforma, ora convertiti in enti di sviluppo, hanno dato un contributo notevole di cui è viva testimonianza l'assetto cooperativo raggiunto in Puglia, Lucania e Molise che ha consentito di dar vita a questo efficiente strumento di valorizzazione dei vini meridionali che oggi inaugura la sua attività nel cuore delle regioni più progredite del Paese. Nel quadro della programmazione economica che ha come obiettivo di fondo la parità sostanziale di redditi tra agricoltura ed altri settori economici, con gli strumenti legislativi ed operativi già disponibili (Piano Verde n. 2, Cassa per il Mezzogiorno) e con altri che predisporremo, continueremo decisamente nella strada intrapresa, al fine di migliorare l'efficienza del mercato, di rafforzare il potere contrattuale dell'agricoltura, d'influenzare la domanda, di adeguare l'offerta alla domanda. </p><p class="paragraph" data-counter="5" id="p-5">Si disporrà così di strumenti appropriati ed idonei con cui migliorare i redditi agricoli, assicurando al lavoro e ai capitali impiegati in agricoltura adeguata remunerazione. Sappiamo quanta fondamentale importanza conservi l'agricoltura nella vita economica del Paese e del Mezzogiorno d'<span about="https://w3id.org/moro/enoam/data/132232/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>. Sappiamo anche quanto sudore e fatica costi ai viticoltori meridionali e pugliesi in particolare, la produzione della nostra stupenda uva, alla quale le cure personali, costanti ed amorevoli dei nostri coltivatori, congiunte al clima favorevole, assicurano particolari pregi ed eccellente qualità. Si tratta di una fatica umana che merita tutta la nostra considerazione e che va adeguatamente compensata. Gli uomini delle nostre campagne, con sacrificio, con fatica talvolta penosa, garantendo i necessari approvvigionamenti dei centri urbani, rendono preziosi servizi allo sviluppo economico e civile del nostro Paese. Essi hanno diritto a condizioni ambientali, istituzionali, organizzative tali da consentire loro livelli di redditi e tenore di vita civile soddisfacenti e comparabili con quelli degli altri settori produttivi. È perciò doveroso da parte dello Stato democratico indirizzare la sua azione verso il superamento degli squilibri tra città e campagna. </p><p class="paragraph" data-counter="6" id="p-6">La creazione del movimento cooperativo ed associativo dei produttori e la diffusione di tipi di stabilimenti come quello di <span about="https://w3id.org/moro/enoam/data/132232/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/codogno" typeof="deo:Reference">Codogno</span>, rappresentano delle vie fondamentali che anche la programmazione economica indica per il superamento di tali squilibri. La manifestazione odierna assume particolare significato, perché per la prima volta un gruppo di contadini uniti in cooperative nel Mezzogiorno d'<span about="https://w3id.org/moro/enoam/data/132232/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, assistiti da tecnici meridionali e dalle provvidenze della Cassa per il Mezzogiorno, vengono in una zona di largo consumo ad installare un impianto che serve a garantire la qualità del prodotto oltre che a diminuire i costi di distribuzione. Su questa strada continueranno a muoversi gli enti di sviluppo, il Ministero dell'Agricoltura e la Cassa per il Mezzogiorno affinché altri impianti di questo tipo possano sorgere non solo in <span about="https://w3id.org/moro/enoam/data/132232/v1/mention-7" class="mention place" id="mention-7" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, ma anche nei Paesi del <span about="https://w3id.org/moro/enoam/data/132232/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/mercato-europeo-comune" typeof="deo:Reference">MEC</span> in modo che la produzione meridionale possa crescere ancor più e l'agricoltura del Sud possa essere strumento sempre più efficace di progresso economico, sociale e civile del Mezzogiorno. L'attenzione del Governo non può non essere parimenti rivolta alle altre zone del Paese la cui economia deve essere salvata dal decadimento ed inserita nel processo di sviluppo. Penso al fecondo rapporto fra Nord e Sud, le cui economie sono complementari e le cui popolazioni si vanno avvicinando sul piano politico ed umano, in vista di una solidarietà nazionale alla quale sono affidate le fortune del Paese. </p></body></html>