<!DOCTYPE html>
<html><head><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.223" name="dcterms.relation"/><meta content="10.48678/unibo/aldomoro1.2.1.223" name="dcterms.identifier"/><meta content="Moro, Aldo, Il valore umano dell’Università, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.223." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Il valore umano nell’Università</title>


</head><body><h1>Il valore umano nell’Università</h1><p class="paragraph" data-counter="1" id="p-1">Il corso di orientamento professionale per i maturati delle scuole medie superiori tende ad informare i giovani intorno alla vita universitaria in generale ed all’oggetto, al metodo, agli sviluppi professionali dello studio in ogni singola facoltà. Esso vorrebbe realizzare questi due scopi: permettere agli studenti di fare una scelta cosciente e non meramente di opportunità, rendendo più chiara a ciascuno la propria vocazione professionale; far intraprendere nuovi studi con un minimo di sensibilità per le esigenze particolari dell’esperienza universitaria, evitando il pauroso sbandamento in cui incorre chi incontra senza preparazione un mondo nuovo e tanto più complesso ed umano di quello caratteristico dell’adolescenza.</p><p class="paragraph" data-counter="2" id="p-2">L’università come ambiente di libertà responsabile, serenamente disciplinato e perciò costruttivo; lo studio universitario come ricerca scientifica specializzata e profonda; la umana responsabilità dell’universitario di fronte al proprio ambiente oggi ed al mondo di domani, che sarà suo; lo studio aperto alla vita in tutta la ricchezza dei nuovi valori e la vita perennemente illuminata dall’intelligenza e come consumata dal fuoco del sapere; la vita perciò generosa verso tutto e verso tutti, senza affettazioni, semplice nella forma e sdegnosa di ogni sacrificio che soffochi la sostanza delle cose, profondamente buona nell’accoglimento totale dei valori, nutrentesi di verità senza aridi intellettualismi, personale e sociale insieme: son queste idee che restano nello sfondo per tutto lo svolgimento del corso e danno ad esso il tono. Si tratta, per così dire, di verificare questo umanesimo dell’università nell’oggetto, nel metodo, nello sviluppo professionale dello studio nell’ambito di ogni facoltà. Se l’università ha da essere esperienza di vita umana completa, bisogna che ogni ordine di studi cui essa chiami si mostri capaci di sviluppare la completa umanità del giovane; e sia perciò innanzitutto punto di partenza ed invito presente ad una conquista totale di verità (filosofica e religiosa) che risolve (ed il giovane di questa soluzione non può fare a meno) i supremi problemi della vita individuale e sociale. Verità che non deve naturalmente sommergere la verità scientifica del particolare ordine di studi e lasciarsela indietro, ma illuminarla e compierla, perché non sembri vana esercitazione accademica, cui la vita resti estranea. Inserire insomma l’ansia di ogni particolare ricerca nell’ansia di quella suprema, per cui l’uomo è uomo, onde non sia arrestato all’intelligenza il suo slancio verso la verità; educare all’amore della ricerca particolare che non è tuttavia meno ricerca della verità; mostrare come lo studio sia il centro della vita del giovane, senza esaurirla; e la più larga vita che il giovane cerca non sia senza il suo studio. Questo va mostrato naturalmente attraverso una indicazione, più o meno ampia secondo l’opportunità, del particolare oggetto della ricerca scientifica in ogni singola facoltà, ed anche nella forma di una utile indicazione di metodo, che questo valore dello studio realizzi. Bisogna far vibrare le corde della sensibilità sempre viva, anche se nascosta del giovane, perché senta in ogni studio l’uomo destinatario ultimo e oggetto di amorosa cura e perciò lo studio come utile; e si colga con soddisfazione presente, proprio perché studio e per il modo come studia, nella complicata vicenda del mondo, cui il giovane non accetterebbe mai di sentirsi estraneo e nel quale non si acconcerebbe a rappresentare una parte di secondo piano. Da ciò l’Università dovrà risultare come un impegno altissimo, che dia luogo, una volta assolto, ad una soddisfazione piena e pura. Di riflesso verrà illuminata anche la professione che conclude la Università ed apre veramente alla vita, la professione che sarà insieme tecnica ed amore umanissimo, dono di competenze specifiche fatto alla società degli uomini fratelli con animo d’amore e quindi nello spirito di una verità che trascende quella particolare, per cui si è in senso stretto professionisti. Come nell’Università occorre trascendere, senza negarlo, la tecnica dello studio particolare in una più alta istanza umana, così dopo l’Università, coerentemente, la tecnica della professione ha da restare espressione di umanità completa generosa buona. </p><p class="paragraph" data-counter="3" id="p-3">Tutto ciò è opportuno far risultare da una pacata esposizione della natura propria di ogni studio di facoltà e della relativa attività professionale, facendo parlare le cose, che son già tanto eloquenti per se stesse, senza forzarle, non disdegnando il dato tecnico ed anche statistico, se occorra, l’accenno all’ordinamento e ai particolari problemi della facoltà, senza abusarne. Occorre che il giovane si senta dire che cosa vuol dire davvero essere medico, avvocato, ingegnere, professore, etc., come queste cose si possano e debbano far bene con l’impegno di tutta la vita; e come soprattutto, conti far bene, amando l’uomo cui quella attività si dirige, per non passare inutili e vuoti nella breve vicenda umana. Occorre che capisca che cosa ha da fare per essere domani l’uomo – professionista nel senso nobile e completo della parola e come questo suo lavoro, costi quel che costi, sia bello e buono e valga bene la pena che sia intrapreso e condotto a termine da chi abbia volontà di rispondere in pieno al suo compito umano.</p></body></html>