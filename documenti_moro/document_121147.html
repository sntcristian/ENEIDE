<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ wdt: http://www.wikidata.org/prop/direct/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.147" name="dcterms.relation"/><meta content="10.48678/unibo/aldomoro1.2.1.147" name="dcterms.identifier"/><meta content="Moro, Aldo, [L’istruzione professionale e l’ordinamento regionale], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.147." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>[L’istruzione professionale e l’ordinamento regionale]</title>
<div id="mentionMeta"><meta about="https://w3id.org/moro/enoam/data/meuccio-ruini" typeof="foaf:Person"/><meta about="https://w3id.org/moro/enoam/data/meuccio-ruini" content="Meuccio Ruini" property="rdfs:label"/><meta about="https://w3id.org/moro/enoam/data/meuccio-ruini" property="owl:sameAs" resource="http://www.wikidata.org/entity/Q363018"/><meta about="https://w3id.org/moro/enoam/data/meuccio-ruini" content="meuccio-ruini" property="wdt:P1986"/><meta about="https://w3id.org/moro/enoam/data/meuccio-ruini" content="Ruini, Meuccio" property="skos:prefLabel"/></div>

<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>[L’istruzione professionale e l’ordinamento regionale]</h1><p class="paragraph" data-counter="1" id="p-1">Dichiaro<sup><a href="#curatornote-1" id="curatornote-ref-1">[1]</a></sup> che il mio gruppo voterà a favore della formulazione che ha dato su questo punto il comitato di redazione e ciò per ragioni intuitive. Partiamo da una premessa regionalistica, e ci sembrerebbe veramente di togliere alla regione una parte essenziale dei suoi poteri, se ad essa non dessimo la potestà di legiferare in senso integrativo – com’è nella premessa – sulla materia dell’istruzione professionale e artigiana.</p><p class="paragraph" data-counter="2" id="p-2">Mi pare che da parte dei colleghi che hanno preso la parola su taluni dei punti che sono in discussione in questo momento, e anche su questo del quale ora decidiamo, si sia dimenticato che la legislazione della quale ci occupiamo è una legislazione integrativa, la quale si svolge nell’ambito dei principi generali indicati dalle leggi dello Stato. Ora, tali principi generali, che sono una cosa seria, dovrebbero dare la certezza che la legislazione regionale su queste materie avrà quel tanto di uniformità che è indispensabile per garantire l’unità del paese in taluni aspetti essenziali della legislazione e dell’amministrazione.</p><p class="paragraph" data-counter="3" id="p-3">D’altra parte, quando si tratta di scuole artigiane o professionali, siamo di fronte ad un tipo di istruzione il quale deve aderire in modo particolarissimo alle esigenze economiche e alla struttura sociale della regione. Proprio se si vuole che questa attività scolastica sia utile avviamento al lavoro, è indispensabile che essa sia aderente alle esigenze particolari della regione, in modo da dare agli alunni di queste scuole una preparazione che non sia al di fuori dell’ambiente psicologico, sociale, economico, nel quale essi sono nati e hanno svolto la loro vita.</p><p class="paragraph" data-counter="4" id="p-4">Per queste ragioni, guardando da un lato alle garanzie date dalle norme generali dettate dallo Stato, e guardando dall’altro alle esigenze particolari di questo tipo di istruzione, voteremo in favore di questa formula; e aggiungo che voteremo anche a favore di quell’assistenza scolastica della quale parlava l’onorevole <span about="https://w3id.org/moro/enoam/data/121147/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/meuccio-ruini" typeof="deo:Reference">Ruini</span><sup><a href="#curatornote-2" id="curatornote-ref-2">[2]</a></sup>, che è strettamente connessa alle iniziative locali, che opportunamente si svolgono nell’ambito della regione.</p><ol id="curatorNotes"><li about="https://w3id.org/moro/enoam/data/121147/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene con una dichiarazione di voto del gruppo democratico cristiano in merito all’approvazione delle parole <strong>«</strong>istruzione professionale e artigiana<strong>»</strong>. <a href="#curatornote-ref-1">↑</a></li><li about="https://w3id.org/moro/enoam/data/121147/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Bartolomeo (Meuccio) Ruini (1877-1970), politico, deputato all’Assemblea costituente, presidente della Commissione per la Costituzione, eletto per la lista dell’Unione democratica nazionale e iscritto al gruppo misto. Si veda la voce del DBI, a firma Lucio D’Angelo, vol. 89, 2017. Il dibattito sull’assistenza scolastica è frutto dell’accoglimento da parte di Ruini, a nome della Commissione per la Costituzione, dell’emendamento presentato dal repubblicano Tomaso Perassi (p. 5515).  <a href="#curatornote-ref-2">↑</a></li></ol></body></html>