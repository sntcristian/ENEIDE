<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.072" name="dcterms.relation"/><meta content="10.48678/unibo/aldomoro1.3.2.072" name="dcterms.identifier"/><meta content="Moro, Aldo, [Articolo per «Oggi» sulle elezioni amministrative del 22 e 23 novembre 1964], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.072." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Articolo per «Oggi» sulle elezioni amministrative del 22 e 23 novembre 1964</title>
<div id="mentionMeta"><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/regno-unito" typeof="dcterms:Location"/><meta about="https://w3id.org/moro/enoam/data/regno-unito" content="Gran Bretagna" property="rdfs:label"/><meta about="https://w3id.org/moro/enoam/data/regno-unito" property="owl:sameAs" resource="http://www.wikidata.org/entity/Q145"/></div>

<div id="footnoteMeta"><meta about="https://w3id.org/moro/enoam/data/michele-cento" typeof="foaf:Person"/><meta about="https://w3id.org/moro/enoam/data/michele-cento" content="Michele Cento" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1 class="title">Articolo per «Oggi» sulle elezioni amministrative del 22 e 23 novembre 1964</h1><p class="paragraph" data-counter="1" id="p-1">Nella campagna elettorale in corso, pur limitata alle elezioni amministrative, non può esser assente il Governo per la sua peculiare responsabilità. Ecco perché mi appresto a fare alcune considerazioni politiche che mi pare giusto siano tenute presenti dagli elettori nel momento nel quale sono chiamati a prendere, con il loro voto, decisioni importanti per l’avvenire del nostro Paese.</p><p class="paragraph" data-counter="2" id="p-2">E innanzi tutto vorrei ricordare a tutti che per il cittadino il partecipare alle elezioni è un diritto (che solo dal voto libero e segreto, dal voto che significa una scelta reale tra persone ed indirizzi politici, è caratterizzata una vera democrazia, quale è e vuole restare il regime politico esistente nel nostro Paese), ma è anche un dovere. Il dovere di interessarsi delle cose comuni e di dare l’apporto della propria personale valutazione e libere volontà.</p><p class="paragraph" data-counter="3" id="p-3">Nell’<span about="https://w3id.org/moro/enoam/data/132072/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> rinata a democrazia dopo la dittatura e la guerra, la partecipazione degli elettori è stata sempre molto alta, anche in consultazioni, come questa, puramente amministrative. È un segno confortante, e che dovrà essere ora confermato, della maturità e del senso di responsabilità degli italiani, del fatto che la democrazia ha ormai da noi radici profondi e resistenti non solo di fronte alla minaccia della violenza e del disordine, ma anche alla tentazione della indifferenza, della disattenzione e dell’abbandono ad altri dei propri diritti e poteri.</p><p class="paragraph" data-counter="4" id="p-4">So bene che vi è una polemica sui partiti ai quali si attribuisce una insufficiente capacità di chiarezza, di decisione, di efficace iniziativa per la risoluzione dei problemi reali del Paese. Ma è una critica ingiusta e pericolosa. È vero, qualche volta il contatto tra partito ed elettorato è meno immediato e persuasivo che non dovrebbe essere, con conseguenze che rallentano e smorzano la vita politica italiana. Ma uno sforzo per una maggiore comprensione, per un più fecondo contatto può e deve essere fatto dalle due parti. E queste elezioni possono indurre a riflettere su queste cose, a dare con una vasta mobilitazione popolare una spinta per una sempre più coerente ed efficace azione politica ed amministrativa nell’interesse, davvero, di tutti i cittadini. Perché in realtà i partiti orientano e tengono viva l’opinione pubblica, in modo che sia un fattore determinante per scelte politiche fatte da tutta la collettività nazionale. Essi sono dunque una manifestazione essenziale ed una garanzia fondamentale di libertà. Così come espressione di libertà, di libertà operosa e costruttiva, sono i Comuni e le Provincie per le amministrazioni dei quali, da rinnovare per cinque anni, si sta per votare. </p><p class="paragraph" data-counter="5" id="p-5">Negli Enti locali, che costituiscono una grande tradizione della democrazia italiana, importanti interessi comuni vengono soddisfatti con l’intervento diretto e vicino dei cittadini che costituiscono particolari e significative comunità. Solo una società articolata è una società libera. Solo una società nella quale lo Stato non è tutto ed i cittadini contano davvero, contano anche in comunità varie e diverse, è una società libera. Liberi Comuni, libere Provincie, e, domani, quando ne saranno messi a punto gli ordinamenti che si vanno elaborando con la maggiore serietà, libere Regioni, costituiscono e costituiranno uno strumento di ordinata amministrazione sotto un efficace controllo, un modo di essere ricco e vivo della comunità nazionale.</p><p class="paragraph" data-counter="6" id="p-6">Bisogna votare dunque innanzitutto per amministrazioni efficienti ed oneste, capaci di fare un uso oculato e fecondo dei mezzi limitati che sono a disposizione e che sono limitati per le difficoltà della economia nazionale, cresciuta in modo così impetuoso e non sempre ordinato in questi anni e non per cattiva volontà del Governo, il quale può bene amministrare la ricchezza che c’è, ma non già creare quella che non c’è e cresce invece per l’azione concorde, responsabile e veramente operosa di tutti i cittadini.</p><p class="paragraph" data-counter="7" id="p-7">Bisogna votare per amministrazioni che siano espressione di libertà ed un mezzo per armonizzare, nella libertà, tutta la vita sociale e non invece uno strumento di opposizione, una forza capace di sovvertire ed inceppare lo sviluppo libero ed ordinato della vita economica e sociale del paese.</p><p class="paragraph" data-counter="8" id="p-8">Non si può certamente configurare una identità assoluta tra orientamenti politici ed orientamenti amministrativi, tra Governo ed amministrazioni locali. Noi vogliamo infatti rispettare e valorizzare le autonomie che debbono essere vere autonomie. E tuttavia se non c’è almeno una coerenza di fondo, una armonizzazione tendenziale tra azione politica ed azione amministrativa, il paese è obiettivamente in disordine ed i motivi della dispersione prevalgono su quelli dell’unità. E noi abbiamo bisogno di unità, di unità nella libertà, per uscire dalle difficoltà economiche non ancora del tutto dileguate, per condurre avanti in modo ordinato e costruttivo la grande trasformazione in corso della vita economica e sociale del paese, per salvaguardare e potenziare le libere istituzioni, per fare l’Itali prospera, moderna e civile. </p><p class="paragraph" data-counter="9" id="p-9">Per un complesso di ragioni, che si esprimono del resto in una tradizione ormai consolidata, anche nelle elezioni amministrative il Governo è oggetto del dibattito ed entra a determinare e giustificare le decisioni dell’elettorato. Vengono quindi in discussione la formula di governo, il suo programma, la sua rispondenza agli orientamenti dell’opinione pubblica ed alle esigenze del Paese. In un momento come questo, poi, nel quale l’attenzione è così largamente concentrata sui problemi economici e di sviluppo, è viva, nell’occasione offerta dal dibattito elettorale, la polemica sulla politica congiunturale adottata in questi mesi fortunosi che sono alle nostre spalle.</p><p class="paragraph" data-counter="10" id="p-10">È stata, questa nostra, una politica coraggiosa e, crediamo, efficace. Coraggiosa nel cogliere e nel rappresentare, con assoluta chiarezza e senza ottimismi di comodo, la realtà delle cose, la gravità dei problemi, i sacrifici necessari per ottenere il risanamento, il nesso che c’è, in una visione complessa ed equilibrata, tra squilibri contingenti e squilibri strutturali, tra politica nell’immediato e politica di prospettive, entrambe giustificate e legate tra loro da un vincolo di coerenza e da un sapiente dosaggio di utili interventi. Politica coraggiosa nell’affrontare i problemi con strumenti adatti, anche se severi e nello sfidare l’impopolarità nell’interesse del paese, il quale del resto era in condizione di comprendere ed ha compreso. Una politica infine coerente nei suoi obiettivi e naturalmente flessibile negli strumenti apparsi, di volta in volta, necessari in vista degli scopi perseguiti: la stabilità monetaria, lo equilibrio nei rapporti commerciali con l’estero, la garanzia del livello di occupazione, l’assicurazione di un intenso sviluppo che accresca il reddito, da distribuire secondo una autentica giustizia sociale ed una visione organica dei legittimi interessi dei singoli, delle categorie, dell’intera collettività. Così non si può non comprendere che la recente abilitazione della tassa speciale di acquisto sulle auto ed i natanti<sup><a href="#curatornote-1" id="curatornote-ref-1">[1]</a></sup> non è la correzione di un errore ed il segno del disordine e dell’incoerenza della politica governativa, ma l’eliminazione di uno strumento severo che aveva dato i frutti di contenimento che era destinato a produrre e dove pertanto far posto ormai a mezzi atti a sostenere la produzione e l’occupazione (anche in rapporto alle recenti misure restrittive adottate in <span about="https://w3id.org/moro/enoam/data/132072/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/regno-unito" typeof="deo:Reference">Gran Bretagna</span>) in presenza delle migliorate condizioni della nostra economica e delle possibilità offerte dall’inversione di indirizzo nella bilancia dei pagamenti.</p><p class="paragraph" data-counter="11" id="p-11">Possiamo ormai fare un primo bilancio sulla politica di stabilizzazione nella quale ci siamo impegnati negli ultimi tempi e ritengo si possa affermare che essa ha già portato a concreti risultati positivi, i quali rappresentano il presupposto basilare per permettere a tutto il nostro sistema economico di riacquistare tutte le forze necessarie ad una pronta ripresa.</p><p class="paragraph" data-counter="12" id="p-12">Sono state contenute le tensioni inflazionistiche; la nostra moneta ha ritrovato quella salvezza sulla quale deve inevitabilmente basarsi ogni politica di espansione. I conti con l’estero hanno fatto registrare una così pronta inversione di tendenza che è garanzia della nostra solidità monetaria ed evidente dimostrazione delle energie che il nostro sistema produttivo ha in sé ed è in grado di sviluppare.</p><p class="paragraph" data-counter="13" id="p-13">L’andamento dei prezzi è migliorato, anche se continua a presentare molti aspetti delicati. Esso però, e questa constatazione è di particolare rilievo per la nostra politica economica, pone in luce, soprattutto nel divario esistente fra i prezzi all’ingrosso ed i prezzi al dettaglio, che non siamo ormai più in presenza di un eccesso di domanda globale, che aveva rappresentato uno degli squilibri caratterizzanti delle nostre vicende congiunturali degli ultimi tempi, e che le tensioni ancora esistenti nell’andamento dei prezzi trovano la loro origine in un complesso di fattori attinenti a strutture della nostra economia.</p><p class="paragraph" data-counter="14" id="p-14">Questi i principali dati positivi; essi però se ci appaiono consolanti e se ci forniscono la riprova della validità dei provvedimenti adottati, non ci devono esimere dallo affrontare con leale chiarezza e precisa determinazione i problemi che ancora si presentano davanti a noi.</p><p class="paragraph" data-counter="15" id="p-15">Abbiamo ottenuto lusinghieri successi nella politica di stabilizzazione, ma è all’esigenza di una ripresa del nostro sistema economico che, basata su di essi, vogliamo vigorosa e pronta, che dobbiamo ora dedicare tutta la nostra attenzione e la nostra cura. </p><p class="paragraph" data-counter="16" id="p-16">La politica di stabilizzazione fin qui attuata non è mai stata considerata dal Governo come un fine come un mezzo<sup><a href="#curatornote-2" id="curatornote-ref-2">[2]</a></sup>. Un mezzo per una reale, forte, ripresa economica che ci è necessaria per riportare al più presto il nostro sistema a riacquistare quell’elevato saggio di crescita, adeguato alle energie potenziali della nostra economia, condizione indispensabile per quella politica di sviluppo non solo economico, ma politico e sociale che è alla base di tutta la nostra azione.</p><p class="paragraph" data-counter="17" id="p-17">I problemi che maggiormente ci stanno a cuore ora sono pertanto quelli della espansione della produzione industriale, di un pronto rilancio di una politica di investimenti e del conseguente mantenimento, o recupero laddove p necessario, di un elevato livello di occupazione.</p><p class="paragraph" data-counter="18" id="p-18">Solo dalla capacità nostra, del Governo e della collettività nazionale, di porre in essere tutti gli sforzi atti a permetterci di ottenere, nel tempo più breve e nella maniera più ampia, dopo quelli della politica di stabilizzazione, anche questi successi, dipenderà il volto che il nostro Paese assumerà nei prossimi anni e la sua possibilità di procedere su quella strada già iniziata col rigoglioso processo degli anni Cinquanta.</p><p class="paragraph" data-counter="19" id="p-19">Alla base di tutto ciò, non c’è alcun dubbio, sta proprio la politica degli investimenti che in questi mesi sarà decisa ed attuata. I grandi investimenti industriali e le grandi infrastrutture pubbliche rappresentano sicuramente la struttura portante sulla quale si baserà il nostro sviluppo negli anni prossimi e senza la quale esso risulterebbe certamente compromesso. Questa politica deve perciò essere decisamente perseguita non permettendo che le onde delle situazioni congiunturali, che, d’altra parte, provvedimenti posti in essere nell’ambito della politica di stabilizzazione hanno saputo adeguatamente controllare, possano minare le nostre prospettive di lungo periodo con gravissima e facilmente immaginabili conseguenza per tutta la nostra società. È pertanto primaria responsabilità ed impegno del Governo, innanzitutto, e di tutti gli operatori economici, pubblici e privati, operare attivamente, con senso di lungimiranza e con chiara visione della propria responsabilità nei confronti della collettività, al superamento delle difficoltà che si frappongono all’attuazione di questa politica.</p><p class="paragraph" data-counter="20" id="p-20">Ad essa il Governo ha già decisamente posto mano con le recenti decisioni del Comitato Interministeriale per il Credito e Risparmio<sup><a href="#curatornote-3" id="curatornote-ref-3">[3]</a></sup> con le quali è stato possibile assicurare al nostro sistema economico quella disponibilità di mezzi finanziari necessari a ridare vigore alle nostre industrie produttrici di beni di investimento permettendo, così, l’inizio del processo di reimpiego di quella disponibilità sensibile di fattori produttivi venutasi a creare col rallentamento della nostra attività economica. I provvedimenti citati hanno forme tali che, mentre assicurano da parte di operatori pubblici cospicui investimenti che eleveranno direttamente la domanda globale per il nostro apparato produttivo di beni strumentali, garantiscono per tutti gli operatori privati la integrità dei tradizionali canali finanziari ai quali essi dovranno attingere per il rilancio delle loro attività produttive. Questo è un primo passo, concreto e tangibile, che io ho qui voluto ricordare essenzialmente come chiaro sintomo di una volontà politica da parte del Governo di porre in essere una reale strategia della ripresa economica al fine di ottenere che la pausa di questi mesi sia al più presto compensata dal raggiungimento di un elevato tasso di sviluppo, condizione essenziale per il perseguimento programmato degli obiettivi di sviluppo civile, sociale ed economico della nostra società. </p><ol id="curatorNotes"><li about="https://w3id.org/moro/enoam/data/132072/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Moro si riferisce a un’imposta introdotta il 23 febbraio 1964 con il pacchetto di misure anticongiunturali adottato dal Governo Moro I. L’imposta viene abolita l’11 novembre 1964. <a href="#curatornote-ref-1">↑</a></li><li about="https://w3id.org/moro/enoam/data/132072/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Moro si riferisce alle misure anticongiunturali adottate fin dal primo governo Moro per limitare i consumi e riequilibrare la bilancia dei pagamenti – come per esempio l’imposta speciale sull’acquisto di automobili e natanti di cui alla nota precedente – e contenere le spinte inflattive.  <a href="#curatornote-ref-2">↑</a></li><li about="https://w3id.org/moro/enoam/data/132072/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Si tratta di un organismo sotto il controllo governativo istituito nel 1947 cui spettano compiti di vigilanza in materia di credito e tutela del risparmio. <a href="#curatornote-ref-3">↑</a></li></ol></body></html>