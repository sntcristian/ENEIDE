<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.176" name="dcterms.relation"/><meta content="10.48678/unibo/aldomoro1.3.2.176" name="dcterms.identifier"/><meta content="Moro, Aldo, [Resoconto del discorso tenuto a Bari al XLVIII reggimento fanteria], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.176." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Resoconto del discorso tenuto aBarial XLVIII reggimento fanteria</title>
<div id="mentionMeta"><meta about="https://w3id.org/moro/enoam/data/bari" typeof="dcterms:Location"/><meta about="https://w3id.org/moro/enoam/data/bari" content="Bari" property="rdfs:label"/><meta about="https://w3id.org/moro/enoam/data/bari" property="owl:sameAs" resource="http://www.wikidata.org/entity/Q3519"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

<div id="footnoteMeta"><meta about="https://w3id.org/moro/enoam/data/michele-cento" typeof="foaf:Person"/><meta about="https://w3id.org/moro/enoam/data/michele-cento" content="Michele Cento" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1 class="title">Resoconto del discorso tenuto a Bari al XLVIII reggimento fanteria</h1><p class="paragraph" data-counter="1" id="p-1">Il Presidente del Consiglio on. Aldo Moro, parlando a <span about="https://w3id.org/moro/enoam/data/132176/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/bari" typeof="deo:Reference">Bari</span> a 3600 reclute del 48° Reggimento Fanteria le quali avevano prestato giuramento, ha rivolto cordiali espressioni ai soldati ed alle loro famiglie, accorse numerose da ogni parte d’<span about="https://w3id.org/moro/enoam/data/132176/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> a salutare i loro cari nel giorno più solenne della loro vita militare. L’on. Moro ha ricordato ai giovani, i quali hanno risposto alla chiamata della Patria nell’adempimento di un alto dovere espressamente sancito dalla Costituzione, che essi, giurando fedeltà alla Repubblica Italiana, con una decisione consapevole e personale hanno accettato come un impegno disonore gli obblighi e le responsabilità che la loro condizione di soldati comporta. Essere soldati infatti è come essere cittadini in un modo più intenso, sentendosi parte della comunità nazionale con piena dignità, e con compiti particolari di solidarietà e di servizio. Ciò significa essere capaci e pronti a rispondere ad ogni richiesta della Patria, ad ogni necessità del Paese. Pronti a difenderne in armi, se occorra, con ogni sacrificio l’integrità territoriale e l’indipendenza politica. Pronti a tutelarne la libertà e le istituzioni democratiche il popolo italiano ha conquistato e definitivamente scelto. Pronti ad accorrere a soccorso a sostegno in qualsiasi circostanza che richieda la sollecitudine disinteressata e la generosa dedizione di coloro che hanno assunto i maggiori doveri di solidarietà verso la Nazione.</p><p class="paragraph" data-counter="2" id="p-2">L’on. Moro, a questo proposito, ha voluto ricordare l’opera efficace svolta dall’Esercito in ogni evento doloroso che abbia colpito l’<span about="https://w3id.org/moro/enoam/data/132176/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>. Ed in particolare ha detto di aver visto con ammirazione, con qualche giorno fa, reparti dell’Esercito, in nobile gara di solidarietà con i Carabinieri e la Polizia, la Guardia di Finanza, i vigili del Fuoco, gli organi di assistenza del Ministero dell’Interno, fornire il loro aiuto generoso ed efficace alle popolazioni di Agrigento colpite da una vicenda che ha drammaticamente sconvolto la vita cittadina<sup><a href="#curatornote-1" id="curatornote-ref-1">[1]</a></sup>. </p><p class="paragraph" data-counter="3" id="p-3">Richiamandosi alle nobili parole con le quali era stato esaltato dal Comandante di Reggimento l’impegno contratto con il giuramento ed il servizio reso alla Patria come comunità di famiglie, d’interessi, d’ideali e di storia, il Presidente del Consiglio ha sottolineato la vera realtà della Patria, fuori della quale l’uomo è come sradicato e privo di un dato essenziale della condizione umana. La Patria è appunto la comunità delle famiglie, la continuità di una storia spesso dolorosa e gloriosa, la sensibilità agli ideali propri della Nazione italiana, la speranza e lo sforzo di un popolo intero per costruire un avvenire coerente con le tradizioni, ma sempre più umano e più degno. La Patria non è un’astrazione, ma una realtà spirituale che ci appartiene ed alla quale apparteniamo. Ed essa non è certo uno strumento di oppressione e di divisione. È il dato ineliminabile della propria condizione storica, l’ambiente nel quale si sviluppa la libertà e si preparano forme più vaste di solidarietà umana.</p><p class="paragraph" data-counter="4" id="p-4">È con questa consapevolezza, che rende accettabile e lieto anche il più rigoroso dovere, che i giovani italiani, giurando, diventano soldati.</p><p class="paragraph" data-counter="5" id="p-5">Questo tempo di severità, ma anche ricco di importanti esperienze vissute con l’entusiasmo dell’età giovanile, non solo serve a preparare all’assolvimento dei compiti militari con le necessarie capacità, ma dà anche un apprezzabile arricchimento culturale e di tecnica professionale. Ma esso dà soprattutto una coscienza civica più affinata ed una concreta esperienza della comunità nazionale, della diversità ma insieme della profonda unità del Paese al di là delle differenze regionali e della naturale varietà nelle opinioni e nelle condizioni sociali.</p><p class="paragraph" data-counter="6" id="p-6">In nessun ambiente come in questo l’unità e la solidarietà della nazione sono una realtà viva ed indiscutibile. </p><p class="paragraph" data-counter="7" id="p-7">Anche per questo l’Esercito è, e dev’essere sempre più, fuso con il popolo, partecipe del suo travaglio, del suo patrimonio ideale e sociale e delle sue aspirazioni. A questa meta, che è democratica e nazionale nel senso più alto della parola, le Forze Armate sono educate dai loro Ufficiali, ai quali il Presidente del Consiglio ha espresso la sua riconoscenza ed il suo <u>apprezzamento</u>.</p><p class="paragraph" data-counter="8" id="p-8">Ai giovani il Presidente del Consiglio ha perciò indicato la via di un’attiva e consapevole partecipazione alla vita nazionale. Come soldati e come cittadini essi sono impegnati già oggi e più saranno impegnati domani, nel ricordo della indimenticabile ed educativa esperienza vissuta, per una Patria italiana progredita, moderna, libera e giusta quale il popolo la vuole. Sono impegnati e saranno impegnati per una Patria presente nel mondo con la dignità propria della sua storia e della sua ricchezza di genialità, di intelligenza, di tecnica e di lavoro. Un’<span about="https://w3id.org/moro/enoam/data/132176/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> non isolata, ma solidale nelle sue alleanze ed amicizie, pretesa verso la creazione di più ampie comunità, partecipe dell’anelito di unità che pervade un mondo pur tormentato dalla divisione tra i popoli. </p><p class="paragraph" data-counter="9" id="p-9">Per consentire questi obiettivi, per fare l’<span about="https://w3id.org/moro/enoam/data/132176/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> rispettata ed efficacemente presente nel mondo, occorre un intenso sforzo, quel vivo senso del dovere verso la comunità che non contrasta ed anzi completa la possente rivendicazione dei diritti umani che è propria di una società democratica. Il dovere del soldato è in questo senso esemplare. Sono sacri tutti i diritti, ma è anche sacro ed irrinunciabile il dovere che, in ogni condizione sociale, siamo chiamati a compiere. Generosità, fedeltà e dignità faranno umanamente grande l’<span about="https://w3id.org/moro/enoam/data/132176/v1/mention-7" class="mention place" id="mention-7" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> nell’unità e nella libertà che abbiamo meritato a prezzo di tanti sacrifici e vogliamo trasmettere intatte alle generazioni che verranno.</p><ol id="curatorNotes"><li about="https://w3id.org/moro/enoam/data/132176/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Il riferimento è alla frana che colpisce Agrigento il 19 luglio 1966, causando lo sfollamento di migliaia di persone. L’evento fa luce anzitutto sulla necessità, che continua a essere rinviata, di adottare una stringente legislazione urbanistica e, dall’altro, sulle responsabilità delle amministrazioni democristiane siciliane nel coprire fenomeni di speculazione edilizia, che erano ormai diventati costume comune su tutta la penisola, come il ministro socialista Giacomo Mancini non farà a meno di notare. <a href="#curatornote-ref-1">↑</a></li></ol></body></html>