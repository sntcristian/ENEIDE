<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.221" name="dcterms.relation"/><meta content="10.48678/unibo/aldomoro1.3.2.221" name="dcterms.identifier"/><meta content="Moro, Aldo, [Discorso tenuto alla Fiera Internazionale dell'Agricoltura di Verona], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.221." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Discorso tenuto alla Fiera Internazionale dell’Agricoltura diVerona</title>
<div id="mentionMeta"><meta about="https://w3id.org/moro/enoam/data/verona" typeof="dcterms:Location"/><meta about="https://w3id.org/moro/enoam/data/verona" content="Verona" property="rdfs:label"/><meta about="https://w3id.org/moro/enoam/data/verona" property="owl:sameAs" resource="http://www.wikidata.org/entity/Q2028"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/comunita-economica-europea" typeof="foaf:Organization"/><meta about="https://w3id.org/moro/enoam/data/comunita-economica-europea" content="Comunità economica europea" property="rdfs:label"/><meta about="https://w3id.org/moro/enoam/data/comunita-economica-europea" property="owl:sameAs" resource="http://www.wikidata.org/entity/Q52847"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Discorso tenuto alla Fiera Internazionale dell’Agricoltura di Verona </h1><p class="paragraph" data-counter="1" id="p-1">Questa fiera di <span about="https://w3id.org/moro/enoam/data/132221/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/verona" typeof="deo:Reference">Verona</span>, collocata in una città ricca di tradizioni culturali, di memorie gloriose, di bellezze artistiche, ma anche di geniali e fortunate iniziative economiche e di grandi possibilità di sviluppo, è essa stessa un segno, uno dei segni, della vitalità e della capacità realizzatrice del popolo italiano. Il nostro Paese è appena uscito, in forza di una responsabile visione delle necessità dell'ora e di una spontanea disciplina sociale, da una grave crisi economica e sta per riprendere la via dello sviluppo. È apparsa evidente ancora una volta la somma delle virtù morali e civili del nostro popolo, quelle stesse che hanno consentito di affrontare le grandi prove e le difficili vicende della nostra tormentata storia nazionale. È apparsa evidente ancora una volta la ricchezza di capacità imprenditoriali, di genialità creatrice, di risorse intellettuali e tecniche, di forza di lavoro, per la quale il nostro Paese ha potuto allinearsi in civile competizione, accanto alle più grandi e prospere nazioni del mondo ed inserirsi senza umilianti disparità ed anzi con successo nell'ambito della <span about="https://w3id.org/moro/enoam/data/132221/v1/mention-10" class="mention organization" id="mention-10" property="dcterms:references" resource="https://w3id.org/moro/enoam/data/comunita-economica-europea" typeof="deo:Reference">Comunità economica europea</span>. Il volto dell'<span about="https://w3id.org/moro/enoam/data/132221/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> è cambiato mediante l'emergere di, talvolta insospettate, risorse e nell'atmosfera stimolatrice che le nostre libere istituzioni hanno creato. </p><p class="paragraph" data-counter="2" id="p-2">È certo estremamente apprezzabile questo libero e costruttivo dispiegarsi di energie, di iniziative e di feconde intuizioni. Senza questo fondo di libertà creatrice il nostro Paese non avrebbe avuto e non avrebbe quella freschezza e vivezza che invece lo caratterizzano e ne spiegano il costante, vigoroso progresso. Ma l'esperienza che abbiamo fatto, la constatazione delle disarmonie ancora esistenti, la sempre più chiara consapevolezza della necessità di un ordine che non mortifichi ma valo rizzi la libertà umana ci indicano le condizioni alle quali è legato un nuovo sviluppo economico e sociale, armonico e stabile. Una organica prospettiva di progresso è fondata sulla coscienza delle connessioni che esistono tra i vari comportamenti, sulla responsabilità di singoli e di gruppi e sulla responsabilità dello Stato, sul contemperamento dei vantaggi e dei sacrifici, sul legame tra l'oggi e il domani della società nazionale. Questa è una visione di giustizia e lascia prevedere che, per questa strada, la giustizia divenga sempre maggiore e sempre maggiori divengano la dignità e la libertà di tutti i cittadini della stessa comunità nazionale. Il più ordinato ritmo di evoluzione economica e sociale del Paese che noi proponiamo ha questa ragione d'essere, questo obiettivo e questa prospettiva. Non è cammino agevole, questo. Vi è sempre il rischio di preferire la via più facile con soddisfazioni egoistiche ed immediate, di dar luogo a quelle distorsioni che anche se apparentemente impercettibili non mancherebbero di incidere gravemente sul processo di sviluppo. Se ne riscontrerebbe fatalmente la traccia a non lontana scadenza. </p><p class="paragraph" data-counter="3" id="p-3">A queste cose abbiamo pensato ancora una volta in questi giorni proprio mentre si intravvede una promettente ripresa della nostra economia in una società civile sempre più viva, esigente e ricca di problemi. Queste ragioni di moderazione, di attenzione e di operante solidarietà abbiamo voluto richiamare in un momento nel quale si può fare un passo avanti veramente decisivo nella vita nazionale o si può, invece, per superficialità, ristagnare nel disordine o ritornare indietro. Abbiamo voluto ricordare a tutti, ed allo Stato in primo luogo, le responsabilità che su tutti incombono di rigorosa fedeltà al disegno di progresso economico sociale e civile che abbiamo tracciato e che dev'essere per tutti una cosa seria. Ma poiché il nostro piano è fatto nella sua indiscutibile razionalità, nell'esatto calcolo delle risorse e nella scelta del loro impiego più utile e più giusto, per una società democratica, in vista di una serie di comportamenti incoercibili, ma sempre controllabili da una illuminata coscienza civica, noi abbiamo unito ai fermi propositi di azione, per ciò che attiene alle nostre responsabilità, i richiami più opportuni all'alto senso di responsabilità. E ciò è fatto evidentemente non in una direzione sola, ma in tutte le direzioni. E ciò è soprattutto fondato non sull'arbitrio, sull'indifferenza, sulla prepotenza, ma appunto su una visione di insieme delle cose, sulla ferrea logica di un piano di sviluppo. Ciascuno è chiamato a prendere il suo posto, a considerare l'insieme della vita nazionale, non solo se stesso, ma gli altri, non solo i propri, ma i contrapposti e legittimi interessi, non solo l'oggi ma il domani. Certo debbono essere fatte e fatte rispettare giuste leggi; certo le pubbliche istituzioni debbono poter regolarmente ed efficacemente funzionare. Ma, nella vita democratica, l'assolvimento dei compiti dello Stato è sempre insufficiente, se non lo sorregge un reale consenso popolare, non un consenso che si manifesti una volta tanto, ma che, nel dialogo tra Stato e cittadini, possa esplicarsi ogni giorno. E non solo quando l'ispirazione può giungere al vertice del potere ed essere soddisfatta, ma anche quando ragionevolmente non possa esserlo subito e per intero. Una democrazia vive, una democrazia è tutt'uno con questa consapevolezza dei limiti che riscontra, dei tempi che richiede, degli immediati sacrifici che esige la realizzazione di una società civile e giusta. </p><p class="paragraph" data-counter="4" id="p-4">L'importante è essere sulla buona strada e fare giorno per giorno i passi innanzi che, innegabilmente, gli italiani vanno facendo; progressi certamente ancora inadeguati e soprattutto sproporzionati alle speranze e alle attese che lo stesso quotidiano crescere della democrazia in <span about="https://w3id.org/moro/enoam/data/132221/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> ha fatto nascere e reso, comprensibilmente, sempre più impazienti. Ma conta soprattutto che si vada avanti e che esista quell'insostituibile strumento di progresso e di giustizia che è la libertà politica, espressione e presidio della dignità umana in tutte le sue forme. Ebbene l'accordo politico che abbiamo in questi giorni riconfermato, è teso innanzitutto, perché questa è una esigenza preliminare che condiziona ogni altra esigenza, a dare al Paese una guida ed ad assicurarne la pacifica evoluzione. Una conquista sociale che non metta in forse la libertà. Nella libertà vi sono contestazioni e tensioni, tutte comprensibili e in definitiva feconde. Purché vi sia sempre la libertà ed essa stessa si esplichi operosa mostrando la sua capacità di superare le tensioni in vista di un più alto livello di giustizia e di civiltà e di comporre in unità il Paese rispettandone le esigenze e non soffocandole la vitalità. In una parola deve essere e vuol essere, la nostra, una democrazia profondamente viva, ma che sappia per la sua maturità, risparmiare al Paese insanabili e paralizzanti contrasti. E tale essa può essere quando la sua base sia tanto vasta e varia quanto può esserlo rispettando la legge di libertà che ne costituisce l'essenza, e questa ampiezza e varietà, espressione di una democrazia responsabile, abbiamo voluto assicurare in questi anni ed inteso riconfermare in questi giorni. </p><p class="paragraph" data-counter="5" id="p-5">Ebbene, pur nelle difficoltà che attraversiamo, pur di fronte ai problemi che pesano su di noi (e del resto non solo sull'<span about="https://w3id.org/moro/enoam/data/132221/v1/mention-7" class="mention place" id="mention-7" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, ma sul mondo), noi possiamo guardare con fiducia all'avvenire, ritenere che la libertà possa essere difesa come un bene prezioso ed insostituibile, consolidata, adoperata, in una continua dialettica di posizioni, per raggiungere nuovi reali equilibri sociali. Possiamo ritenere che l'<span about="https://w3id.org/moro/enoam/data/132221/v1/mention-8" class="mention place" id="mention-8" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, nella vita democratica, nell'esercizio di civile responsabilità che ricadono su tutti possa diventare più ricca, più giusta e più viva. E che anzi il progresso, se sapremo non sbagliare, sarà più generalizzato e più stabile che non sia stato in passato. Possiamo ritenere che non si pongano dinanzi solo mete, pure altamente apprezzabili, di benessere e di giustizia, ma idealità morali e civili e che la nostra sia sempre più una società ricca di cultura, di tecnica, di gusto, di senso umano, di solidarietà, di alte idealità civili, la Patria è appunto espressione della ricchezza, di una siffatta ricchezza della comunità nazionale. Ma legami sempre più forti si stringono in vista di un lavoro comune e di una comune civiltà anche tra popoli diversi, specie quelli legati nell'unità dei continenti.</p><p class="paragraph" data-counter="6" id="p-6"> Ebbene in questa Fiera internazionale, in questa città di <span about="https://w3id.org/moro/enoam/data/132221/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/verona" typeof="deo:Reference">Verona</span> vogliamo anche cogliere quel significato di crescente unità che è tutt'uno con l'arricchimento del patrimonio umano che dà valore alla nostra vita sociale. Un graduata e sempre più stretta organizzazione internazionale, tanto più efficace quanto più rispettosa dell'uguaglianza, della dignità e della giustizia di tutti i popoli, tanto più solida, quanto più capace di alimentare scambi di merci di esperienze e di idee, è tra gli obiettivi fondamentali che noi perseguiamo e che si vanno lentamente non sicuramente realizzando. Ebbene, nell'inaugurare questa Fiera vogliamo pensare a questi esaltanti prospettive di un mondo in evoluzione, salutando <span about="https://w3id.org/moro/enoam/data/132221/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/verona" typeof="deo:Reference">Verona</span> come un ambiente ideale per riaffermare questi valori ed alimentare queste speranze. </p><p class="paragraph" data-counter="7" id="p-7">La manifestazione veronese costituisce testimonianza chiara del costante impegno dell'agricoltura italiana a modernizzare le proprie strutture per adeguarle alle necessità imposte dal continuo evolvere delle tecniche produttive e dalle esigenze di mercato, che la nuova realtà economica europea ha ampliato e reso ben più multiformi e complesse. È indubbio, infatti, che la disciplina comunitaria, mentre offre più vaste ed attraenti prospettive di proficuo collocamento dei prodotti nazionali, pone altresì inderogabili esigenze alla produzione, nel più vasto contesto europeo. Decisive scadenze vanno maturando-proprio in questi tempi per l'agricoltura italiana: settori fondamentali della produzione nazionale sono direttamente investiti dalla sopravveniente attuazione dei regolamenti comunitari, ad esempio quello degli olii, per i quali è già entrato in attuazione un nuovo trattamento di mercato e l'altro dei prodotti ortofrutticoli per i quali è ormai imminente l'applicazione della nuova disciplina comunitaria. Sono settori chiave dell'apparato produttivo del Paese: ed è evidente che l'affermazione dell'economia agricola italiana nella nuova società europea dipende esclusivamente dalla capacità produttiva degli imprenditori italiani e dal grado di competitività con cui essi sapranno presentarsi sui mercati. Ed è proprio nella chiara consapevolezza della gravità del grande sforzo di adeguamento che l'agricoltura italiana è chiamata ad affrontare, che il Paese ha voluto riaffermare il proprio tenace impegno nei riguardi di questa fondamentale novità economica, attraverso le indicazioni programmatiche del piano nazionale, che riserva al settore ingente mole di investimenti nel doveroso intendimento di renderlo giustamente partecipe del progresso economico nazionale sulla linea dell'orientamento programmatico, proprio in questi giorni approvato dalla Camera dei deputati. L'<span about="https://w3id.org/moro/enoam/data/132221/v1/mention-9" class="mention place" id="mention-9" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, completata da poco la prima esperienza quinquennale di un piano coordinato di interventi a favore dell'agricoltura, si appresta ad iniziare la seconda fase operativa. </p><p class="paragraph" data-counter="8" id="p-8">Stabiliti i criteri generali di attuazione del secondo piano quinquennale di sviluppo agricolo, criteri che devono indirizzare l'azione pubblica e privata per il conseguimento dei fini di utilità generale, sono ora in via di definizione le direttive regionali che consentiranno il concreto inserimento degli interventi nella realtà dei diversi ambienti territoriali. Le categorie imprenditoriali interessate all'attuazione del piano di sviluppo hanno già preso conoscenza del nuovo testo legislativo e dei criteri generali di intervento e sono quindi in grado di valutare la portata delle nuove provvidenze previste a sostegno ed incentivazione del loro lavoro, comprendendo il non lieve sforzo che la collettività nazionale affronta con la piena conoscenza del ruolo fondamentale che l'agricoltura assolve nel quadro dello sviluppo economico. Tuttavia la Fiera di <span about="https://w3id.org/moro/enoam/data/132221/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/verona" typeof="deo:Reference">Verona</span>, dove un terzo della superficie espositiva è dedicata alla zootecnia, non si può non soffermarsi qualche momento su uno degli aspetti più attuali ed interessanti della nostra agricoltura. Lo sviluppo della zootecnia è da tempo direttrice essenziale della nostra politica agricola, in vista di due peculiari obiettivi: il generale interesse dell'economia nazionale, l'apporto decisivo che tale attività può dare al progresso tecnico ed economico delle aziende. In questa Fiera sono stati opportunamente esposti i dati che illustrano l'ampiezza dell'azione che lo Stato, con nuove leggi e mezzi finanziari rilevanti, ha potuto svolgere per costituire una vasta rete di attrezzature destinate da un lato a dare agli operatori agricoli certezza di realizzo delle produzioni aziendali sottraendoli all'alea delle vicende di mercato, e dall'altro a costituire le premesse per dotare l'agricoltura degli impianti di trasformazione e di commercializzazione atti a valorizzare i prodotti agricoli ed acquisire al settore produttivo il valore aggiunto della trasformazione industriale delle produzioni. È da rilevare come in tutti i settori produttivi sia stata avvertita l'esigenza di rammodernamento, ma questa esigenza si è manifestata in modo più accentrato per il settore agricolo e lo Stato attraverso le provvidenze del Piano Verde ha inteso pertanto incoraggiare le iniziative che traducessero in realtà questa aspirazione, promuovendo forme associative di produttori, volte specialmente alla valorizzazione economica delle produzioni. Le linee fondamentali del nuovo Piano Verde in questo settore dovranno integrarsi in una più ampia azione di miglioramento delle strutture fondiarie che trova fonti normative e mezzi finanziari nell'ambito dello stesso Piano di sviluppo agricolo e nella operatività della sezione orientamento del Fondo europeo agricolo di orientamento e garanzia. </p><p class="paragraph" data-counter="9" id="p-9">Per quanto riguarda quest'ultimo aspetto si deve ricordare che la <span about="https://w3id.org/moro/enoam/data/132221/v1/mention-11" class="mention organization" id="mention-11" property="dcterms:references" resource="https://w3id.org/moro/enoam/data/comunita-economica-europea" typeof="deo:Reference">Comunità economica europea</span> ha costantemente riconosciuto l’esigenza di attuare una politica volta al rafforzamento delle strutture aziendali ed interaziendali, cosicché questo è da considerare, ormai, obiettivo completo della politica agricola comune realizzata con i mezzi della Comunità integrati da quelli dei singoli Paesi al fine di dare incoraggiamento e sostegno alle iniziative private. La sezione orientamento del Fondo ha già adottato decisioni per due dei periodi costituenti il tempo dell'intervento, mentre ci si avvia al completamento istruttorio che dovrà consentire di pervenire alla determinazione del terzo periodo. L'azione comunitaria non si limita agli interventi per il miglioramento delle strutture interaziendali, perché essa mira anche ad un miglioramento delle strutture aziendali. Il nostro Paese, non essendo ancora pervenuta gran parte delle nostre aziende al più alto livello di organizzazione e di strutturazione aziendale, certamente ha titolo di partecipare largamente alla utilizzazione di mezzi a tal fine destinati. Due sono i motivi fondamentali che oggi si impongono alla nostra attenzione, nel quadro di una costruttiva politica a favore della montagna. Il primo nasce dalla necessità di dare significato economico ai terreni montani, inidonei alla coltivazione agricola; l'altro scaturisce dall'inderogabile esigenza di dare alla montagna un migliore assetto fisico. Due motivi convergenti verso un unico fine: assicurare agli ambienti montani il più equo e razionale equilibrio economico e sociale. Partendo dalla fondamentale premessa della difesa del suolo gli interventi dello Stato si debbono estendere alla tutela di tutti gli altri valori civili, sociali e morali delle popolazioni montane. La selvicoltura, la zootecnica ed il turismo costituiscono i punti cardinali di tale politica. Alla difesa ed all'estensione delle superfici boschive verrà dato rilievo preminente sia per la peculiare funzione in difesa del suolo, sia per l'auspicato aumento delle produzioni legnose, particolarmente importanti per l'economia del nostro Paese, da tempo costretto a ricorrere ad onerose importazioni di legname. La diffusione dei rimboschimenti e la ricostituzione dei boschi degradanti costituiscono perciò precisi impegni programmatici della nuova politica a favore della montagna. </p></body></html>