<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.098" name="dcterms.relation"/><meta content="10.48678/unibo/aldomoro1.3.2.098" name="dcterms.identifier"/><meta content="Moro, Aldo, [Resoconto del discorso tenuto a Bologna per l'inaugurazione del nuovo quartiere fieristico], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.098." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Resoconto del discorso tenuto aBolognaper l'inaugurazione del nuovo quartiere fieristico</title>
<div id="mentionMeta"><meta about="https://w3id.org/moro/enoam/data/bologna" typeof="dcterms:Location"/><meta about="https://w3id.org/moro/enoam/data/bologna" content="Bologna" property="rdfs:label"/><meta about="https://w3id.org/moro/enoam/data/bologna" property="owl:sameAs" resource="http://www.wikidata.org/entity/Q1891"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Resoconto del discorso tenuto a Bologna per l'inaugurazione del nuovo quartiere fieristico </h1><p class="paragraph" data-counter="1" id="p-1">Il Presidente del Consiglio, on. Moro, intervenendo a <span about="https://w3id.org/moro/enoam/data/132098/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/bologna" typeof="deo:Reference">Bologna</span> alla cerimonia per l’inaugurazione del nuovo quartiere fieristico della città e per la apertura della 29esima edizione della Fiera, ha espresso nel suo discorso la gratitudine personale per l’accoglienza così fervida ed amichevole che <span about="https://w3id.org/moro/enoam/data/132098/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/bologna" typeof="deo:Reference">Bologna</span> ha voluto riservargli in occasione di questa sua visita alla città. Sottolineata l’importanza del passo avanti che oggi si compie per la Fiera, per la città di <span about="https://w3id.org/moro/enoam/data/132098/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/bologna" typeof="deo:Reference">Bologna</span> e per tutta la regione emiliana, il Presidente del Consiglio ha manifestato il più vivo compiacimento del Governo e suo personale per la significativa realizzazione, dando atto di quanto è stato fatto in sede locale per renderne possibile con ritmo così rapido l’attuazione. La Fiera di <span about="https://w3id.org/moro/enoam/data/132098/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/bologna" typeof="deo:Reference">Bologna</span> – ha detto – si colloca con un suo giusto posto nell'ambito delle manifestazioni fieristiche del Paese. Essa è una dimostrazione, consapevole e seria, di partecipazione sulla base delle caratteristiche proprie di questa terra, al generale sviluppo della nazione. </p><p class="paragraph" data-counter="2" id="p-2">L’on. Moro si è poi compiaciuto per il coraggio e la fiducia nell'avvenire di cui hanno dato prova gli iniziatori del quartiere fieristico. Non possiamo certo dimenticare in quale momento economico si è dato mano al complesso delle opere che oggi inauguriamo, momento nel quale si poteva guardare con prudenza e pessimismo all'avvenire. In quel momento voi invece avete operato guardando con fiducia al domani, ad un avvenire di sviluppo armonico della vita economica e sociale della nazione che sarebbe stato certamente assicurato dopo un periodo di difficoltà. Traiamo dalla vostra audacia motivo di conforto e di incoraggiamento che fa così bene per coloro, come me, che sono tutti i giorni chiamati a cogliere gli aspetti negativi, problematici, i bisogni insoddisfatti del Paese e che potrebbero essere perciò portati ad avere una visione un po' cupa e sconfortante. Oggi, invece di occuparci di un problema, constatiamo che un problema è stato risolto con azione fiduciosa e concorde, con impegno generoso dalle energie che si sviluppano nell'ambito locale. La realtà del nostro Paese non è da noi immaginata in modo monolitico, quasi condotta autoritariamente dall'alto, ma quale libero e ordinato sprigionarsi di energie e volontà, e tra esse, particolarmente significative, quelle proprie delle autonomie locali, cui è data grande importanza nella società pluralistica che vogliamo garantire. Non potremo inventare tutto dall'alto; quello che l'<span about="https://w3id.org/moro/enoam/data/132098/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> è, nasce, in tanta parte, dallo spirito di iniziativa dei vari modi di essere della realtà sociale. Le parole di fiducia e di incitamento che vi dico non sono espressione di un ottimismo convenzionale. Non ignoro quello di difficile e duro che è nel lungo tratto del cammino percorso. Non ignoro le difficoltà che ancora stanno innanzi a noi. </p><p class="paragraph" data-counter="3" id="p-3">E tuttavia vorrei dire che non ci siamo, come Paese, fermati, stanchi e sfiduciati; abbiamo reagito, hanno reagito tutte le forze sociali e politiche cercando di riprendere con ordine maggiore e maggiore consapevolezza la strada dello sviluppo economico e sociale dell'<span about="https://w3id.org/moro/enoam/data/132098/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>. Se non tutto è sereno all'orizzonte, vi sono però segni di una prima ripresa nel Paese, segni che vogliamo consolidare, approfondire, rendere sempre più stabili, fondando la stabilità ad un più alto livello di vita economica e sociale, fondandola sulle energie creatrici dei lavoratori ed imprenditori, sul senso di responsabilità delle forze politiche, su una più generale e più diffusa consapevolezza di quel che occorre fare, come iniziativa e autolimitazione, perché il processo di sviluppo del Paese sia continuo, armonico, ordinato per quanto possono esserlo le cose umane. Dobbiamo stabilizzare il processo di sviluppo e renderlo più giusto affinché siano partecipi di esso tutte le categorie sociali e tutti i cittadini usufruiscano di ogni ordine di beni. Dobbiamo darci obiettivi civili realizzabili mediante lo sforzo consapevole della nostra collettività nazionale. Guardando a questo punto di arrivo abbiamo immaginato il programma di sviluppo economico che sarà fra non molto sottoposto all'esame definitivo del Parlamento. Nel programma di sviluppo ci si sforza di disegnare il cammino ordinato e continuo per i prossimi cinque anni della nostra collettività nazionale. Una descrizione, questa, che contiene un giudizio politico e l'indicazione di obiettivi precisi, contiene cioè una scelta che, con le Regioni, nascerà sempre più dal basso per giungere alla sintesi responsabile che è opera del Governo prima e poi del Parlamento cui il Governo propone le sue scelte. Non si tratta di limitarsi ad indicare come presumibilmente andranno le cose; si tratta, attraverso la comune assunzione di responsabilità, di fare in modo che il processo di sviluppo sia garantito, continuo e giusto. Offriamo gli strumenti di conoscenza per scelte responsabili e serie, scelte che, se si parte dalla fiducia verso il popolo italiano non v'è dubbio che saranno fatte nel convincimento che una scelta razionale assicura il progresso. Non v'è perciò costrizione, ma, da un lato consapevole assunzione di responsabilità delle varie forze che operano nel Paese, dall'altro una non episodica ma armonica e coordinata azione dello Stato dell'uso delle leve che il pubblico potere ha a sua disposizione per i fini di giustizia che gli sono propri. </p><p class="paragraph" data-counter="4" id="p-4">Vi sono dunque obiettivi civili ed umani in vista dei quali intendiamo mobilitare la libertà ed il senso di responsabilità di tutti gli italiani; obiettivi ancora insufficienti forse, di fronte alla larghezza delle umane aspirazioni che emergono in un momento creativo del nostro Paese, ma commisurati alle obiettive possibilità della nazione. Gli obiettivi che ci proponiamo sono dunque da raggiungere con volontà politica, con talune rinunce e sacrifici nel senso del limite per ciascuna categoria e ciascuna persona. Non si può prendere soltanto una parte e tralasciare l'altra perché tutto è strettamente collegato. Dico una parola di fiducia per gli obiettivi che verranno gradualmente realizzati, e rivolgo un impegno alla consapevolezza di tutte le categorie perché si attui una società dove siano attenuate e, appena possibile, cancellate, ingiuste differenziazioni fra zone, settori, categorie, persone. Il processo di sviluppo è stato sul terreno psicologico e politico più rapido di quello che non sia potuto essere il progresso economico e sociale. Succede così che, per senso di dignità umana e volontà di progredire, si vada al di là di quello che il reale processo di sviluppo economico e sociale può dare. </p><p class="paragraph" data-counter="5" id="p-5">Non ci dorremo di questo senso di dignità così esigente che è, intanto, un valore umano che non si deve disperdere, e poi perché attese e tensione sono il fondamento responsabile con cui si lavora per un reale progresso economico e sociale. Questa libertà umana, che naturalmente alimenta tutte queste speranze, è poi anche un principio di responsabilità che permette di fare con la necessaria gradualità tutto quello che è possibile per realizzarle. I valori supremi di libertà e dignità dell'uomo costituiscono il fondamento insostituibile di ogni reale sviluppo. Torniamo così alla visione complessiva dei valori della società, valori di giustizia e di progresso, tutti fondati sull'affermazione della libertà umana. Sono quei valori fondamentali emersi ed usciti vittoriosi dalle lotte di cui quest'anno celebriamo il ventennio che sono fondamento insostituibile della società democratica, ormai definitivamente stabilita in <span about="https://w3id.org/moro/enoam/data/132098/v1/mention-7" class="mention place" id="mention-7" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>. </p></body></html>