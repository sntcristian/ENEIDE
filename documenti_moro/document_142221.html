<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.2.221" name="dcterms.relation"/><meta content="10.48678/unibo/aldomoro1.4.2.221" name="dcterms.identifier"/><meta content="Moro, Aldo, Una pacata riflessione, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Il ritorno al centro-sinistra e la “solidarietà nazionale” (giugno 1973 – maggio 1978), a cura di Guido Formigoni e Agostino Giovagnoli, edizione e nota storico-critica di Chiara Zampieri, Bologna, Università di Bologna, 2021. DOI: https://doi.org/10.48678/unibo/aldomoro1.4.2.221." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il ritorno al centro-sinistra e la “solidarietà nazionale” (giugno 1973 – maggio 1978), 2021" name="description"/><title>Una pacata riflessione</title>
<div id="mentionMeta"><meta about="https://w3id.org/moro/enoam/data/herbert-kappler" typeof="foaf:Person"/><meta about="https://w3id.org/moro/enoam/data/herbert-kappler" content="Herbert Kappler" property="rdfs:label"/><meta about="https://w3id.org/moro/enoam/data/herbert-kappler" property="owl:sameAs" resource="http://www.wikidata.org/entity/Q61861"/><meta about="https://w3id.org/moro/enoam/data/herbert-kappler" content="Kappler, Herbert" property="skos:prefLabel"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/germania-ovest" typeof="dcterms:Location"/><meta about="https://w3id.org/moro/enoam/data/germania-ovest" content="Germania Federale" property="rdfs:label"/><meta about="https://w3id.org/moro/enoam/data/germania-ovest" property="owl:sameAs" resource="http://www.wikidata.org/entity/Q713750"/><meta about="https://w3id.org/moro/enoam/data/comunita-economica-europea" typeof="foaf:Organization"/><meta about="https://w3id.org/moro/enoam/data/comunita-economica-europea" content="Comunità economica europea" property="rdfs:label"/><meta about="https://w3id.org/moro/enoam/data/comunita-economica-europea" property="owl:sameAs" resource="http://www.wikidata.org/entity/Q52847"/></div>

<div id="footnoteMeta"><meta about="https://w3id.org/moro/enoam/data/chiara-zampieri" typeof="foaf:Person"/><meta about="https://w3id.org/moro/enoam/data/chiara-zampieri" content="Chiara Zampieri" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1> Una pacata riflessione</h1><p class="paragraph" data-counter="1" id="p-1">Quando le Camere hanno terminato i
      lavori per la consueta pausa estiva, si poteva immaginare che la ripresa
      sarebbe stata impegnata nell’esame dei problemi di formula politica
      e di contenuti programmatici che erano stati appassionatamente dibattuti
      fin quasi alla conclusione della sessione parlamentare.
      L’importanza di questi temi legittimava del resto la previsione. Ma
      il caso <span about="https://w3id.org/moro/enoam/data/142221/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/herbert-kappler" typeof="deo:Reference">Kappler</span><sup><a href="#curatornote-1" id="curatornote-ref-1">[1]</a></sup>
      ha richiamato giustamente l’attenzione dell’opinione
      pubblica, anche se talvolta con una concitazione eccessiva, tenuto conto
      appunto del quadro generale della situazione italiana. Ne sono emersi
      problemi nuovi e talora significative accentuazioni di problemi
      preesistenti. E proprio con essi si è chiamati a cimentarsi anche se
      certo non ci si fermerà lì.</p><p class="paragraph" data-counter="2" id="p-2">È doveroso osservare
      preliminarmente che la discussione, nelle sedi appropriate, è stata
      ampia e intensa e ha messo in luce una sensibile varietà di
      posizioni. Non desidero entrare ora nel merito delle cose dette, alcune
      delle quali ovviamente opinabili. Su di esse perciò sono intervenuti
      rilievi e messe a punto del governo e del partito di maggioranza relativa.
      Voglio solo notare che non si sono delineate, come in altri casi in
      passato, rigide posizioni, rispettivamente, di maggioranza e di
      opposizione e il discorso è stato invece libero, articolato e con un
      certo spazio offerto alla reciproca conoscenza e persuasione. Non ne
      è derivata però confusione. Alcune punte estreme si sono venute
      così ragionevolmente attenuando e si è giunti alle prime
      conclusioni, caratterizzate, pur senza rinuncia al necessario rigore, da
      senso di responsabilità.</p><p class="paragraph" data-counter="3" id="p-3">Credo che questo modo di procedere sia
      risultato più convincente e abbia contribuito a dare alle cose le
      giuste proporzioni, evitando che l’<span about="https://w3id.org/moro/enoam/data/142221/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> ne fosse avvelenata e
      paralizzata. La mia osservazione, s’intende bene, vale quello che
      vale e cioè per il caso specifico di fronte al quale ci si trova.
      Lungi da me l’idea di affermare, al di là della contingenza e
      della opportunità, la superiorità di un sistema, per così
      dire, di rapporti relativamente fluidi e disorganici tra le forze
      politiche, di quel parallelismo cui altra volta ho fatto riferimento, sul
      normale meccanismo di maggioranza e minoranza. </p><p class="paragraph" data-counter="4" id="p-4">Se in momenti molto
      difficili può aiutare sensibilmente la mancanza di una vera
      opposizione, se in questo caso un tale assetto politico ha funzionato,
      senza toccare pericolosamente la permanenza e la struttura del governo, in
      senso moderato e responsabile, non è detto che alla lunga si possa
      fare a meno di una precisa e vigorosa volontà della maggioranza,
      ovviamente contestabile nella dialettica parlamentare e politica. E
      intanto si può rilevare, dallo sviluppo degli avvenimenti, che non
      esiste una coalizione, tanto meno quel blocco soffocante di cui si parla,
      anche se ancora una volta si è potuto contare su una vasta area di
      responsabilità per quello che attiene a importanti momenti della
      nostra vicenda politica.</p><p class="paragraph" data-counter="5" id="p-5">L’evasione di <span about="https://w3id.org/moro/enoam/data/142221/v1/mention-1" class="mention person" id="mention-1" property="dcterms:references" resource="https://w3id.org/moro/enoam/data/herbert-kappler" typeof="deo:Reference">Kappler</span> costituisce
      una violazione del nostro ordinamento giuridico e politico, un colpo
      inferto ai nostri ideali di umanità e di libertà,
      un’offesa alle vittime innocenti della repressione nazista. Un atto
      di grazia avrebbe trovato largamente ostile l’opinione pubblica<sup><a href="#curatornote-2" id="curatornote-ref-2">[2]</a></sup>, come
      l’emozione sincera di questi giorni va dimostrando; un atto
      unilaterale, un atto di arbitrio, in risposta al trattamento comprensivo
      della parte italiana, tocca dolorosamente tutti, anche coloro che
      avrebbero forse accettato una decisione di clemenza. </p><p class="paragraph" data-counter="6" id="p-6">Benché i
      valori ai quali s’è attentato non abbiano perso certo la loro
      validità e forza, il giudizio di deplorazione non può che essere
      netto e duro. Un tale giudizio, anche se si voglia considerare la fuga una
      alternativa alla grazia chiesta e non ottenuta, dovrebbe essere condiviso
      da chiunque ritenga il diritto incompatibile con il fatto compiuto e
      rispetti, con le statuizioni del diritto, quella sovranità che
      appunto in esse si esprime. Questi sentimenti non potevano non essere
      manifestati. Lo sono stati, in complesso, in modo dignitoso e composto e
      con significativi riflessi sulla scena internazionale. Ma c’è
      ancora un modo, tutto aperto dinanzi a noi, per rendere evidenti gli
      ideali di dignità, di libertà e di giustizia ai quali
      l’<span about="https://w3id.org/moro/enoam/data/142221/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> s’ispira ed è di rendere certo più
      ordinato ed efficiente, ma anche più giusto e umano, il nostro Stato.
      Si tratta dei grandi temi del nostro sviluppo, del nostro rinnovamento,
      del nostro riassetto al più alto livello civile al quale, non senza
      qualche rilevante scompenso, siamo pervenuti. In questo quadro molto ampio
      assume particolare rilievo l’esigenza di porre rimedio a quelle
      insufficienze dell’organizzazione pubblica che questo come altri
      fatti meno clamorosi, ma essi pure allarmanti, vanno rilevando.</p><p class="paragraph" data-counter="7" id="p-7">Parlo
      d’insufficienze, perché sono convinto che non vi è nulla
      più da parte nostra. Valutazione che non vuole, peraltro, essere
      riduttiva dell’avvenimento, perché grosse cose possono
      verificarsi in forza di fattori, obiettivamente, di minore rilievo.
      L’autorità dello Stato e la sua capacità di affermare il
      proprio potere, frutto di scelte democratiche ed esercitato
      nell’ambito della legge, devono essere ripristinate.
      L’atmosfera, un po’ fiacca e scettica, nella quale siamo
      immersi vi fa ostacolo: ma esse vanno urgentemente ripristinate. Sono
      d’accordo con tanti nel ritenere che nulla nei fatti in via di
      accertamento, può diminuire l’altissimo prestigio di cui
      giustamente gode l’Arma dei carabinieri e che essa ha acquisito in
      una storia più che secolare di fedeltà, di dedizione e di
      sacrificio. Per quanto riguarda i servizi segreti basterà dire
      semplicemente che sono essenziali allo Stato e che vanno messi, al di
      là delle polemiche, in condizioni di funzionare, in piena lealtà
      democratica, con la riforma e, in caso di urgenza, anche prima.</p><p class="paragraph" data-counter="8" id="p-8">C’è
      poi un ultimo aspetto sul quale occorre serenamente riflettere ed è
      quello inerente ai nostri rapporti con la <span about="https://w3id.org/moro/enoam/data/142221/v1/mention-18" class="mention place" id="mention-18" property="dcterms:references" resource="https://w3id.org/moro/enoam/data/germania-ovest" typeof="deo:Reference">Germania Federale</span>. Si tratta di
      un Paese amico e alleato che ha condotto nel dopoguerra una politica
      estera equilibrata e ha dato e dà un importante contributo alla
      <span about="https://w3id.org/moro/enoam/data/142221/v1/mention-19" class="mention organization" id="mention-19" property="dcterms:references" resource="https://w3id.org/moro/enoam/data/comunita-economica-europea" typeof="deo:Reference">Comunità europea</span>, perseguendo obiettivi di integrazione e di
      unità assai simili ai nostri. Probabilmente vi sono incomprensioni
      della <span about="https://w3id.org/moro/enoam/data/142221/v1/mention-14" class="mention place" id="mention-14" property="dcterms:references" resource="https://w3id.org/moro/enoam/data/germania-ovest" typeof="deo:Reference">Germania</span> nei confronti dell’<span about="https://w3id.org/moro/enoam/data/142221/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> e l’<span about="https://w3id.org/moro/enoam/data/142221/v1/mention-7" class="mention place" id="mention-7" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> ha, in
      presenza di una ferita così bruciante, qualche amarezza nei confronti
      della <span about="https://w3id.org/moro/enoam/data/142221/v1/mention-15" class="mention place" id="mention-15" property="dcterms:references" resource="https://w3id.org/moro/enoam/data/germania-ovest" typeof="deo:Reference">Germania</span>. Nel popolo tedesco talvolta il senso del dovere induce a
      inserire talune vicende belliche nella storia, senza impegnarsi a fondo in
      un giudizio puntuale e severo. Fattori nazionali e considerazioni
      umanitarie possono dare l’impressione di un’attenuata
      sensibilità. La reazione del governo tedesco (non mi soffermo neppure
      sulla stampa) sarebbe potuta essere più piena e soprattutto più
      pronta.</p><p class="paragraph" data-counter="9" id="p-9">Parlare però, a questo punto, d’una minacciosa
      rinascita del nazismo è un’esasperazione polemica
      ingiustificata e dannosa. Non si tratta certo di rinunciare alla
      verità in nome della ragion di Stato, ma proprio di riconoscere la
      rinata democrazia in <span about="https://w3id.org/moro/enoam/data/142221/v1/mention-16" class="mention place" id="mention-16" property="dcterms:references" resource="https://w3id.org/moro/enoam/data/germania-ovest" typeof="deo:Reference">Germania</span> pur con talune caratteristiche peculiari che
      l’<span about="https://w3id.org/moro/enoam/data/142221/v1/mention-8" class="mention place" id="mention-8" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> può non condividere. Non si tratta tanto di guardare
      alla potente economia tedesca come a un punto di riferimento per noi utile
      e anzi necessario. Si tratta, di più, di cogliere tutte le ragioni di
      convergenza, nella solidarietà occidentale e nel contesto europeo, le
      quali sospingono gli uni verso gli altri italiani e tedeschi. Del resto
      l’Europa, come noi la concepiamo, non può essere neppure
      immaginata su una base di diffidenza nei confronti della <span about="https://w3id.org/moro/enoam/data/142221/v1/mention-17" class="mention place" id="mention-17" property="dcterms:references" resource="https://w3id.org/moro/enoam/data/germania-ovest" typeof="deo:Reference">Germania</span>.
      Prevarrebbero allora fatalmente le antiche divisioni. È proprio
      l’Europa garanzia di tutti nei confronti di tutti. L’avviata
      unificazione dell’Europa occidentale ha del miracoloso, solo che si
      abbia presente il fatto che vi sono impegnati popoli i quali hanno
      vissuto, dai due lati della barricata, la guerra più terribile della
      storia. Qualche ricordo, qualche residuo, qualche preoccupazione possono
      talvolta, pur nel nuovo quadro politico, far emergere delle ombre. Ebbene,
      con reciproca buona volontà dobbiamo disperderle.</p><p class="paragraph" data-counter="10" id="p-10">La scelta che
      abbiamo fatto, della pace, dell’amicizia e dell’unione
      è una scelta irrevocabile per tutti gli europei. Essa esclude
      rivalità e incomprensioni e trasferisce l’attenzione, gli
      sforzi, il potenziale economico, l’iniziativa politica
      dall’interno dello spazio europeo sulla scena mondiale. Ci siamo
      accinti tutti insieme a una grande impresa dalla quale in nessun modo
      dovremmo lasciarci distrarre. E ciò richiede limpidi e costruttivi
      rapporti intereuropei e in ispecie italo-tedeschi. È rimesso alla
      nostra saggezza, oggi più che mai necessaria, amministrare bene
      questo prezioso patrimonio di affiatamento, di collaborazione e di
      prospettive politiche.</p><ol id="curatorNotes"><li about="https://w3id.org/moro/enoam/data/142221/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/chiara-zampieri" typeof="fabio:Comment"> Herbert Kappler (1907-1978), ufficiale
          tedesco, comandante della Gestapo a Roma, fu responsabile del massacro
          delle Fosse Ardeatine consumato il 24 marzo 1944. <a href="#curatornote-ref-1">↑</a></li><li about="https://w3id.org/moro/enoam/data/142221/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/chiara-zampieri" typeof="fabio:Comment"> Nel corso
          degli anni Settanta e pure nel 1977, diversi presidenti della
          Repubblica federale tedesca avevano chiesto la concessione della
          grazia a Herbert Kappler in considerazione delle sue gravi
          condizioni di salute. <a href="#curatornote-ref-2">↑</a></li></ol></body></html>