<!DOCTYPE html>
<html><head prefix="rdfs: http://www.w3.org/2000/01/rdf-schema# foaf: http://xmlns.com/foaf/0.1/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.265" name="dcterms.relation"/><meta content="10.48678/unibo/aldomoro1.3.2.265" name="dcterms.identifier"/><meta content="Moro, Aldo, [Dichiarazione in apertura del dibattito al Senato sulla politica estera], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.265." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Dichiarazione in apertura del dibattito al Senato sulla politica estera</title>
<div id="mentionMeta"><meta about="https://w3id.org/moro/enoam/data/giuseppe-saragat" typeof="foaf:Person"/><meta about="https://w3id.org/moro/enoam/data/giuseppe-saragat" content="Giuseppe Saragat" property="rdfs:label"/><meta about="https://w3id.org/moro/enoam/data/giuseppe-saragat" content="Saragat, Giuseppe" property="skos:prefLabel"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Dichiarazione in apertura del dibattito al Senato sulla politica estera </h1><p class="paragraph" data-counter="1" id="p-1">In relazione alle mozioni, interpellanze ed interrogazioni che oggi vengono svolte, ritengo doveroso fare una dichiarazione preliminare. In alcuni commenti al recente viaggio del <span about="https://w3id.org/moro/enoam/data/132265/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/giuseppe-saragat" typeof="deo:Reference">Presidente della Repubblica</span>- commenti che sono riecheggiati anche nell'altro ramo del Parlamento - sono contenuti accenni ad interventi del Capo dello Stato che costituirebbero l'espressione di un indirizzo politico personale non conforme all’ordinamento costituzionale.  Come Presidente del Consiglio dei ministri e responsabile della politica generale del Governo devo respingere una siffatta interpretazione. </p><p class="paragraph" data-counter="2" id="p-2">Nel suo viaggio, il Capo dello Stato altro non ha fatto che esprimere quelle che sono le linee fondamentali della politica estera del Paese, linee costantemente affermate dal Governo che ho l'onore di presiedere, e che da ultimo sono state ribadite nella riunione del Consiglio dei ministri del 9 settembre 1967 alla vigilia della partenza del Capo dello Stato. Queste linee fondamentali sono state, del resto, approvate dal Parlamento, espressamente della sovranità popolare, all'atto in cui esso ha accordato la fiducia al Governo che ho l'onore di presiedere; e sono state in lungo arco di tempo ripetutamente confermate. Ogni commento o critica su questo tema non può pertanto avere altro destinatario che il Governo costituzionalmente responsabile della politica del Paese, sulla base degli indirizzi approvati dallo stesso Parlamento. </p></body></html>