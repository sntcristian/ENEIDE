<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.187" name="dcterms.relation"/><meta content="10.48678/unibo/aldomoro1.2.1.187" name="dcterms.identifier"/><meta content="Moro, Aldo, Inizio, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.187." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Inizio</title>
<div id="mentionMeta"><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>Inizio</h1><p class="paragraph" data-counter="1" id="p-1">Per il popolo italiano il nuovo anno comincia felicemente con l’entrata in vigore della nuova Costituzione che rappresenta, dopo lunghi anni di lotta di incertezza, il ritorno alla normalità nelle istituzioni dello Stato e nelle leggi fondamentali della convivenza civile. Felice inizio, dicevamo, per la molteplicità dei consensi che hanno consacrato il documento costituzionale e per la sostanza di esso nel quale trovano equilibrata soluzione i più importanti problemi del nostro vivere sociale. Questa concordia degli spiriti, così larga da equivalere politicamente alla unanimità, questa concordia realizzata, mentre tanti e così gravi sono i motivi di dissenso che rendono aspra la vita sociale e politica in <span about="https://w3id.org/moro/enoam/data/121187/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> e nel mondo, dà a noi cattolici profonda soddisfazione. Ne siamo lieti innanzitutto perché essa significa una vittoria dell’unità sulle divisioni che dilaniano i popoli, l’affermarsi concreto ed efficace, sia pure in una sede preliminare ai più immediati e sensibili conflitti sociali, della capacità di comprensione, d’intesa e di collaborazione propria degli uomini. E quale potrebbe essere auspicio più sicuro, inizio più felice per un anno che si annunzia ricco di eventi e ricco di contrasti, per i quali deve pur essere trovata una soluzione democratica in uno spirito di pace sociale? Tanto più lieti poi siamo di questa intesa, per averla noi cattolici attivamente promossa nel corso della elaborazione del documento costituzionale, assumendo sì rigide posizioni là dove si trattava di orientamenti di civiltà vivi nella coscienza del popolo italiano ed altamente espressivi della sua spiritualità, ma pure configurando un sistema di diritti e di doveri nel quale uomini di tutte le correnti si possono incontrare, tanto larga è la visione del mondo che lo ispira e comprensiva la considerazione delle esigenze umane che nella vita sociale debbono avere soddisfazione.</p><p class="paragraph" data-counter="2" id="p-2">Le istanze di libertà civile e politica, emerse vivissime da un lungo periodo di oppressione, e quelle relative alla giustizia sociale che sono il culmine di una evoluzione che fa progressivamente di ogni uomo un attore responsabile nella vita economica, sociale e politica del paese sono, in questa visione, armonicamente congiunte. Quest’armonia che è la chiave di volta di questa Costituzione rigidamente democratica ed arditamente sociale, è la base di intesa del popolo italiano e il fondamento della confortante unanimità che si è andata manifestando intorno alla Costituzione. È in questa unità di intenti, nascente dallo spirito di equilibrio e di larghezza della dottrina sociale cristiana, che si è sancito il nuovo patto di convivenza del popolo italiano e si è riaffermata la fedeltà ad una concezione democratica ricca di contenuto umano.</p><p class="paragraph" data-counter="3" id="p-3">Questo patto di amicizia che oseremmo chiamare cristiano, questo patto di lealtà reciproca, questa intesa intorno alle supreme direttive della vita comune è destinato a tradursi in atto nell’anno tempestoso che adesso comincia. Vero è che tutte le leggi sono affidate per la loro attuazione alle forze sociali ed alla coscienza morale dei popoli, sicché un orientamento di solidarietà e di serietà che sia dato una volta in una fortunata congiuntura storica ha da essere conservato e rafforzato dalla vigilanza delle forze sociali che lo hanno espresso da sé e dalla permanente validità della coscienza morale della società tutta. Perciò questo buon inizio non è soltanto motivo di compiacimento, ma propone problemi morali e sociali per i quali occorre sensibilità non minore di quella che ci ha sostenuto finora.</p><p class="paragraph" data-counter="4" id="p-4">Un altro sforzo, questa volta continuo e, crediamo, più arduo per la concretezza storica nella quale l’indirizzo vitale della Costituzione deve essere ritrovato e realizzato, è richiesto ai cattolici italiani. Se essi sapranno affrontarlo, se essi sapranno conservare, nei duri giorni che ci aspettano, la serenità, l’equilibrio, l’ansia di giustizia, il rispetto integrale per l’uomo che hanno finora ispirato il loro lavoro nell’incontro fecondo con altre correnti politiche, all’avvenire si potrà guardare con fiducia. Ad essi si domanda ancora una perfetta coerenza al loro ideale come insostituibile strumento di pace sociale e di ordinato progresso nel nostro paese. Noi crediamo che questa attesa non sarà delusa.</p></body></html>