<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.147" name="dcterms.relation"/><meta content="10.48678/unibo/aldomoro1.3.2.147" name="dcterms.identifier"/><meta content="Moro, Aldo, [Resoconto del discorso tenuto a Brescia], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.147." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Resoconto del discorso tenuto a Brescia</title>
<div id="mentionMeta"><meta about="https://w3id.org/moro/enoam/data/guido-bonino" typeof="foaf:Person"/><meta about="https://w3id.org/moro/enoam/data/guido-bonino" content="Guido Boni" property="rdfs:label"/><meta about="https://w3id.org/moro/enoam/data/guido-bonino" property="owl:sameAs" resource="http://www.wikidata.org/entity/Q98446077"/><meta about="https://w3id.org/moro/enoam/data/guido-bonino" content="Boni, Guido" property="skos:prefLabel"/><meta about="https://w3id.org/moro/enoam/data/brescia" typeof="dcterms:Location"/><meta about="https://w3id.org/moro/enoam/data/brescia" content="Brescia" property="rdfs:label"/><meta about="https://w3id.org/moro/enoam/data/brescia" property="owl:sameAs" resource="http://www.wikidata.org/entity/Q6221"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Resoconto del discorso tenuto a Brescia </h1><p class="paragraph" data-counter="1" id="p-1">Il Presidente del Consiglio, on. Aldo Moro, rispondendo al saluto indirizzatogli dal <span about="https://w3id.org/moro/enoam/data/132147/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/guido-bonino" typeof="deo:Reference">Sindaco</span> di <span about="https://w3id.org/moro/enoam/data/132147/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/brescia" typeof="deo:Reference">Brescia</span>, ha ringraziato per la cordiale accoglienza riservatagli e si è detto lieto di essere ospite della Città e della Provincia di <span about="https://w3id.org/moro/enoam/data/132147/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/brescia" typeof="deo:Reference">Brescia</span>, le quali occupano un posto cospicuo nella storia d’<span about="https://w3id.org/moro/enoam/data/132147/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> e nella vita economica e sociale della Nazione.</p><p class="paragraph" data-counter="2" id="p-2">Il Presidente del Consiglio, rivolgendosi ai numerosi sindaci presenti, ha messo in rilievo il valore delle autonomie nelle quali si articola lo Stato democratico. In questa naturale varietà si esprimono interessi e poteri che non sono contrapposti allo Stato, ma invece si inseriscono in esso rendendolo più ricco, vivo ed umano.</p><p class="paragraph" data-counter="3" id="p-3">Certo bisogna dare un equilibrio, una ragione di unità, senza le quali lo Stato, libero e giusto, non esiste. È un compito difficile ed impegnativo che può essere però assolto, quando la libertà, nel suo grande significato e valore, sia accompagnata da senso di responsabilità e da civismo. Per questa via si realizza, consolida e difende la libertà, bene supremo, per affermare la quale si è lavorato in questi anni. E questo lavoro è stato fecondo di risultati, se è vero che, pur dinanzi a pericoli ancora incombenti, la comunità nazionale è oggi più preparata e matura ed in essa si sviluppa più distesamente un dialogo democratico. Le difficoltà non debbono scoraggiare, come non hanno scoraggiato finora. C’è un gusto della libertà che si accompagna al rischio che essa comporta. Ma si tratta di scegliere appunto, con consapevolezza e coraggio, la via difficile, ma feconda dello sviluppo della libertà che comporta il rifiuto della mediocrità e della mortificazione. Bisogna compiere, ogni giorno, una conquista che dà un grande valore alla vita civile e politica.</p><p class="paragraph" data-counter="4" id="p-4">Un aspetto di questa libertà, rischiosa ma feconda, è il coraggioso inserirsi del nostro paese nel contesto delle Nazioni, in una pacifica competizione, in un sistema aperto, i quali comportano un continuo confronto, al quale l’<span about="https://w3id.org/moro/enoam/data/132147/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> deve partecipare attivando le sue capacità tecniche, arricchendo le sue risorse, assumendo un impegno, ricercando con un lavoro accanito ed una razionale sistemazione delle sue strutture economiche e sociali un successo che la sua forza motrice le fa apparire attingibile. </p><p class="paragraph" data-counter="5" id="p-5">Vi sono grandi problemi di sviluppo che dobbiamo ordinatamente ed organicamente risolvere, dando priorità a quello che è economicamente e socialmente più produttivo, mobilitando le risorse per la gara alla quale l’<span about="https://w3id.org/moro/enoam/data/132147/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> partecipa. È comprensibile che ciò comporti una rinunzia ad alcune soddisfazioni immediate. In definitiva si tratta di rendere possibile il migliore ed il più giusto impiego della ricchezza, perché essa produca nuova ricchezza e solleciti una più umana distribuzione di essa. È quindi comprensibile che lo Stato indichi, nella sua responsabilità, quello che è essenziale e preliminare ed aiuti a superare le tensioni in una lungimirante visione degli interessi generali del popolo italiano.</p><p class="paragraph" data-counter="6" id="p-6">Nessuna rinunzia dunque nel fervore creativo della Nazione, ma un ordine complessivo che corrisponde al più vero interesse dei singoli e dei gruppi.</p><p class="paragraph" data-counter="7" id="p-7">Il governo, nella sua responsabilità, propone al Parlamento le situazioni più idonee dei tanti problemi che, ogni giorno ed ogni ora, affiorano nel Paese. In questa visione non si dimentica nulla, ma si indica la strada migliore in vista del bene comune. </p><p class="paragraph" data-counter="8" id="p-8">Questo non è un compito che possa essere svolto dal Governo in una presuntuosa e distaccata solitudine. Il Governo deve essere espressione democratica di una società ricca com’è la nostra. Ma esso non può rinunciare al suo dovere di sintesi, alla sua visione d’insieme.</p><p class="paragraph" data-counter="9" id="p-9">Perciò il Governo non può non cercare l’incontro con le varie espressioni della vita democratica e contare sulla positiva risposta, sulla assunzione di responsabilità, sul senso civico dei singoli, dei Gruppi, delle autonome espressioni del potere sociale. Su questa base di fiducia e di collaborazione il progresso, che noi vogliamo e dobbiamo volere, sarà assicurato. Può darsi che il tempo della realizzazione sia più lungo dell’attesa impaziente di un popolo che riscopre oggi tutte le sue esigenze di eguaglianza e di giustizia. Ma per questa via il successo è assicurato. Tutto quello che è giusto sarà realizzato nella solidarietà operosa dell’intera comunità nazionale. </p></body></html>