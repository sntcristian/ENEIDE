<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.026" name="dcterms.relation"/><meta content="10.48678/unibo/aldomoro1.3.2.026" name="dcterms.identifier"/><meta content="Moro, Aldo, [Discorso tenuto a Londra all’Associazione stampa estera], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.026." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Discorso tenuto a Londra all'Associazione stampa estera</title>
<div id="mentionMeta"><meta about="https://w3id.org/moro/enoam/data/organizzazione-delle-nazioni-unite" typeof="foaf:Organization"/><meta about="https://w3id.org/moro/enoam/data/organizzazione-delle-nazioni-unite" content="Organizzazione delle Nazioni Unite" property="rdfs:label"/><meta about="https://w3id.org/moro/enoam/data/organizzazione-delle-nazioni-unite" property="owl:sameAs" resource="http://www.wikidata.org/entity/Q1065"/><meta about="https://w3id.org/moro/enoam/data/nato" typeof="foaf:Organization"/><meta about="https://w3id.org/moro/enoam/data/nato" content="NATO" property="rdfs:label"/><meta about="https://w3id.org/moro/enoam/data/nato" property="owl:sameAs" resource="http://www.wikidata.org/entity/Q7184"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/mercato-europeo-comune" typeof="foaf:Organization"/><meta about="https://w3id.org/moro/enoam/data/mercato-europeo-comune" content="Mercato Europeo Comune" property="rdfs:label"/><meta about="https://w3id.org/moro/enoam/data/mercato-europeo-comune" property="owl:sameAs" resource="http://www.wikidata.org/entity/Q955276"/><meta about="https://w3id.org/moro/enoam/data/europa" typeof="dcterms:Location"/><meta about="https://w3id.org/moro/enoam/data/europa" content="Europa" property="rdfs:label"/><meta about="https://w3id.org/moro/enoam/data/europa" property="owl:sameAs" resource="http://www.wikidata.org/entity/Q46"/><meta about="https://w3id.org/moro/enoam/data/partito-socialista-italiano" typeof="foaf:Organization"/><meta about="https://w3id.org/moro/enoam/data/partito-socialista-italiano" content="Partito socialista italiano" property="rdfs:label"/><meta about="https://w3id.org/moro/enoam/data/partito-socialista-italiano" property="owl:sameAs" resource="http://www.wikidata.org/entity/Q590750"/><meta about="https://w3id.org/moro/enoam/data/regno-unito" typeof="dcterms:Location"/><meta about="https://w3id.org/moro/enoam/data/regno-unito" content="Gran Bretagna" property="rdfs:label"/><meta about="https://w3id.org/moro/enoam/data/regno-unito" property="owl:sameAs" resource="http://www.wikidata.org/entity/Q145"/><meta about="https://w3id.org/moro/enoam/data/america-del-nord" typeof="dcterms:Location"/><meta about="https://w3id.org/moro/enoam/data/america-del-nord" content="Nord-America" property="rdfs:label"/><meta about="https://w3id.org/moro/enoam/data/america-del-nord" property="owl:sameAs" resource="http://www.wikidata.org/entity/Q49"/></div>

<div id="footnoteMeta"><meta about="https://w3id.org/moro/enoam/data/michele-cento" typeof="foaf:Person"/><meta about="https://w3id.org/moro/enoam/data/michele-cento" content="Michele Cento" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1 class="title">Discorso tenuto a Londra all'Associazione stampa estera </h1><p class="paragraph" data-counter="1" id="p-1">La politica estera italiana ha per obiettivo fondamentale la ricerca della pace nella sicurezza. Ci proponiamo infatti di esplorare tutte le vie che possono servire a questi scopi, che sono, per noi, essenzialmente, oltre a quello del rafforzamento delle <span about="https://w3id.org/moro/enoam/data/132026/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/organizzazione-delle-nazioni-unite" typeof="deo:Reference">Nazioni Unite</span>, cui dovrebbero essere interessate tutte le nazioni del mondo, quello della solidarietà atlantica e della integrazione europea. Noi siamo persuasi che quanto più costruttivi saranno i risultati che si potranno raggiungere in tali settori, tanto più positiva diverrà la ricerca di misure distensive nei rapporti Est-Ovest. La nostra politica atlantica parte dalla convinzione che l'<span about="https://w3id.org/moro/enoam/data/132026/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/nato" typeof="deo:Reference">alleanza</span> non solo ha assicurato con l'equilibrio delle forze, condizioni di sicurezza e di pace, ma altresì ha consentito lo sviluppo sociale ed economico del mondo occidentale e rimane la più sicura salvaguardia del libero progresso dei nostri popoli. L'<span about="https://w3id.org/moro/enoam/data/132026/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/nato" typeof="deo:Reference">alleanza</span> mostra la sua vitalità anche con il favorire lo sviluppo di sempre più estese ed intense relazioni fra i popoli, sulla base dei grandi ideali di libertà, di democrazia e di giustizia. L'evoluzione della realtà odierna dovrà, secondo noi, avvenire mirando alla edificazione di una associazione tra eguali, e cioè, a creare le condizioni perché possa esistere una vera partnership atlantica, che ha come presupposto necessario la realizzazione dell'unità europea. La partnership, infatti, deve basarsi su due grandi pilastri, quello europeo e quello americano, legati fra loro da indissolubili vincoli di solidarietà. </p><p class="paragraph" data-counter="2" id="p-2">Con questo spirito, il governo italiano partecipa agli studi attualmente in corso sulla forza multilaterale, nel triplice intento di perseguire la nostra sicurezza in un adeguato sistema difensivo, di evitare la disseminazione di mezzi nucleari e di assicurare il controllo collegiale degli armamenti nucleari. Il nostro giudizio di merito, in relazione a questi obiettivi, interverrà quando gli studi in corso avranno portato alla formulazione di un piano completo ed organico. Con questo spirito, l'<span about="https://w3id.org/moro/enoam/data/132026/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> si adopera a promuovere ogni iniziativa che possa contribuire allo sviluppo dell'unità europea. Intendiamo perseverare con impegno su tale strada perché siamo persuasi che l'unità europea risponde alla pressante esigenza di fraterna collaborazione dei popoli di comune civiltà del nostro continente che corrisponde alla evoluzione in senso unitario proprio dell'epoca, sul terreno economico, sociale e politico. L'<span about="https://w3id.org/moro/enoam/data/132026/v1/mention-17" class="mention place" id="mention-17" property="dcterms:references" resource="https://w3id.org/moro/enoam/data/europa" typeof="deo:Reference">Europa</span> unita ci appare necessaria per ragioni di stabilità, di equilibrio, di sicurezza e soprattutto di progresso economico, sociale e culturale: tutti obiettivi che trascendono ormai le possibilità delle singole nazioni. Noi tendiamo da tempo allo sviluppo economico dell'<span about="https://w3id.org/moro/enoam/data/132026/v1/mention-18" class="mention place" id="mention-18" property="dcterms:references" resource="https://w3id.org/moro/enoam/data/europa" typeof="deo:Reference">Europa</span> attraverso il <span about="https://w3id.org/moro/enoam/data/132026/v1/mention-10" class="mention organization" id="mention-10" property="dcterms:references" resource="https://w3id.org/moro/enoam/data/mercato-europeo-comune" typeof="deo:Reference">Mercato Comune</span>. Siamo inoltre convinti che se l'<span about="https://w3id.org/moro/enoam/data/132026/v1/mention-19" class="mention place" id="mention-19" property="dcterms:references" resource="https://w3id.org/moro/enoam/data/europa" typeof="deo:Reference">Europa</span> vuol rafforzarsi ed essere all'altezza dei suoi compiti nell'epoca in cui viviamo, se non vuole divenire rapidamente una entità anacronistica, essa deve unirsi anche politicamente. Secondo noi, dunque, quanto si è già realizzato sul continente con le tre Comunità esistenti, costituisce un ponte verso un ulteriore obiettivo di chiara natura politica. Quanto alla sua composizione, noi pensiamo ad una <span about="https://w3id.org/moro/enoam/data/132026/v1/mention-20" class="mention place" id="mention-20" property="dcterms:references" resource="https://w3id.org/moro/enoam/data/europa" typeof="deo:Reference">Europa</span> aperta verso i Paesi democratici e che abbiano le nostre stesse concezioni sulle linee di sviluppo del processo comunitario nel settore economico e in quello politico. In prima linea - e lo abbiamo più volte ripetuto - pensiamo che l'<span about="https://w3id.org/moro/enoam/data/132026/v1/mention-21" class="mention place" id="mention-21" property="dcterms:references" resource="https://w3id.org/moro/enoam/data/europa" typeof="deo:Reference">Europa</span> non potrebbe dirsi compiuta senza la <span about="https://w3id.org/moro/enoam/data/132026/v1/mention-26" class="mention place" id="mention-26" property="dcterms:references" resource="https://w3id.org/moro/enoam/data/regno-unito" typeof="deo:Reference">Gran Bretagna</span>. Noi immaginiamo l'<span about="https://w3id.org/moro/enoam/data/132026/v1/mention-22" class="mention place" id="mention-22" property="dcterms:references" resource="https://w3id.org/moro/enoam/data/europa" typeof="deo:Reference">Europa</span> unita non come una entità autarchica che si contrapponga ad altri gruppi di Stati, ma come una unione aperta alla collaborazione internazionale e legata ai Paesi del <span about="https://w3id.org/moro/enoam/data/132026/v1/mention-27" class="mention place" id="mention-27" property="dcterms:references" resource="https://w3id.org/moro/enoam/data/america-del-nord" typeof="deo:Reference">nord-America</span> da stretti vincoli di solidarietà. </p><p class="paragraph" data-counter="3" id="p-3">Anche per questo attribuiamo fondamentale importanza ed interesse al successo del "Kennedy round”<sup><a href="#curatornote-1" id="curatornote-ref-1">[1]</a></sup> e intendiamo contribuire al raggiungimento di positivi risultati partecipando al negoziato con spirito di amicizia e di equità. Attiva, come è naturale, sul piano atlantico e sul piano europeo, l'<span about="https://w3id.org/moro/enoam/data/132026/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> ha un costante e vivissimo impegno nel perseguire obiettivi di intesa e di distensione internazionale. Essa ritiene che all'opera di rafforzamento ed all'opera di cabile azione tendente al chiarimento dei rapporti Est-Ovest, al miglioramento dell'atmosfera internazionale ed alla ricerca di una maggiore reciproca fiducia. E pertanto, nei limiti delle proprie possibilità, ma senza alcuna disattenzione o trascuratezza, razione del governo italiano mira ad un più stabile e pacifico assetto delle relazioni tra Oriente e Occidente e al conseguimento di misure anche parziali di disarmo, in vista di un disarmo generale bilanciato e controllato e ad ogni intesa che sia resa possibile da una comune e sincera volontà di pace. In questo senso siamo stati e siamo attenti a cogliere ogni costruttivo atteggiamento da parte sovietica. La politica per la pace è uno dei motivi fondamentali per cui l'<span about="https://w3id.org/moro/enoam/data/132026/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> intende continuare ad appoggiare, con sempre maggiore impegno, l'autorità delle <span about="https://w3id.org/moro/enoam/data/132026/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/organizzazione-delle-nazioni-unite" typeof="deo:Reference">Nazioni Unite</span>. Il governo italiano è infatti convinto che l'<span about="https://w3id.org/moro/enoam/data/132026/v1/mention-23" class="mention organization" id="mention-23" property="dcterms:references" resource="https://w3id.org/moro/enoam/data/organizzazione-delle-nazioni-unite" typeof="deo:Reference">ONU</span> sia un grande strumento di pacificazione e la sede più idonea a risolvere secondo giustizia le controversie internazionali ed i conflitti locali. Nel quadro delle attività esplicite dell'<span about="https://w3id.org/moro/enoam/data/132026/v1/mention-24" class="mention organization" id="mention-24" property="dcterms:references" resource="https://w3id.org/moro/enoam/data/organizzazione-delle-nazioni-unite" typeof="deo:Reference">ONU</span>, sempre in vista del consolidamento della pace nel mondo, l'<span about="https://w3id.org/moro/enoam/data/132026/v1/mention-7" class="mention place" id="mention-7" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> collabora con particolare dedizione e interesse a quelle attinenti al processo di indipendenza ed ai programmi di assistenza ai Paesi in via di sviluppo. La nostra linea di politica internazionale corrisponde dunque al profondo desiderio di pace del popolo italiano, alla sua volontà di inserirsi in una comunità mondiale, sottratta all'incubo di un conflitto dalle incalcolabili conseguenze ed aperta al civile progresso in tutti i campi. </p><p class="paragraph" data-counter="4" id="p-4">Sui fondamentali principi della libertà e della giustizia è basata così la nostra visione di politica internazionale ed interna, perché corrisponde alla realtà del mondo del quale l'<span about="https://w3id.org/moro/enoam/data/132026/v1/mention-8" class="mention place" id="mention-8" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> è strettamente partecipe. La ragione profonda del corso politico che abbiamo lungamente perseguito nel nostro Paese e che in forma organica abbiamo cominciato ad attuare con il governo di coalizione che ho l'onore di presiedere è nella consapevolezza di dover adeguare la organizzazione politica e sociale al nuovo impetuoso sviluppo della società nazionale, nella quale sono presenti i fermenti che più in generale agitano il mondo contemporaneo. Anche da noi vi sono ceti, zone, settori produttivi progrediti a fianco di altri che non hanno ancora compiutamente realizzato il loro inserimento nella vita sociale, usufruendo effettivamente di tutti i diritti che un ordinamento democratico garantisce. Anche da noi occorre comporre in unità punti molteplici provenienti da diverse condizioni ambientali e sociali; anche da noi debbono liberamente confrontarsi nell'ordine e nel rispetto della dialettica democratica opposte, o comunque distinte, concezioni della vita e dello sviluppo umano e politico. E certo l'auspicata unificazione del mondo fatta attraverso l'unificazione spirituale, morale, politica ed economica dei singoli paesi. </p><p class="paragraph" data-counter="5" id="p-5">Distruggere le barricate dell'egoismo e dell'indifferenza, creare un tessuto di relazioni per tutti i livelli nel segno dell'unità, realizzare nella libertà la giustizia, questi sono gli obiettivi che con la politica di centro-sinistra ci poniamo accentuando con nuovi strumenti e nuove solidarietà, un impegno che nell'<span about="https://w3id.org/moro/enoam/data/132026/v1/mention-9" class="mention place" id="mention-9" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> democratica è stato sempre vivo. Ed è in questo spirito che vogliamo assicurare un importante e nuovo sviluppo, pur nella continuità della nostra azione. E se ieri abbiamo dovuto risolvere i problemi della ricostruzione morale e materiale del Paese, del ripristino di adeguate condizioni di partenza, oggi dobbiamo porci i problemi nuovi scaturiti dal progresso che noi stessi abbiamo concorso a determinare. E lo facciamo inserendo un maggior numero di forze popolari nell'esercizio del potere, allargando i confini dell'area democratica, sulla base di un leale impegno del <span about="https://w3id.org/moro/enoam/data/132026/v1/mention-25" class="mention organization" id="mention-25" property="dcterms:references" resource="https://w3id.org/moro/enoam/data/partito-socialista-italiano" typeof="deo:Reference">Psi</span> a perseguire, insieme con i partiti tradizionali di governo, una politica a un tempo di libertà e di progresso. È un'operazione questa di grande rilievo politico, intesa a dare una più ampia e sicura base consenso democratico alla repubblica italiana. Pur avendo presenti le evidenti difficoltà noi abbiamo fiducia che questa politica darà tutti i suoi frutti secondo una prospettiva di lungo respiro. </p><ol id="curatorNotes"><li about="https://w3id.org/moro/enoam/data/132026/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Si tratta del sesto round di negoziati all’interno del Gatt (General Agreement on Trade and Tariffs) tenutosi tra il 1963 e il 1967 a Ginevra e promosso dagli Stati Uniti per facilitare gli scambi commerciali mondiali attraverso una riduzione dei dazi. Il round è intitolato a John F. Kennedy in quanto quest’ultimo, in qualità di presidente USA, emana nel 1962 lo US Trade Expansion Act, che avrebbe ridotto i dazi commerciali fino al 50%.  <a href="#curatornote-ref-1">↑</a></li></ol></body></html>