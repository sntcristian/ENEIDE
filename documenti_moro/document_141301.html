<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.1.301" name="dcterms.relation"/><meta content="10.48678/unibo/aldomoro1.4.1.301" name="dcterms.identifier"/><meta content="Moro, Aldo, Per uscire dalla crisi, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Al ministero degli Esteri e all’opposizione nel partito (giugno 1968 – maggio 1973), a cura di Guido Formigoni e Agostino Giovagnoli, edizione e nota storico-critica di Enrico Palumbo, Bologna, Università di Bologna, 2021. DOI: https://doi.org/10.48678/unibo/aldomoro1.4.1.301." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Al ministero degli Esteri e all’opposizione nel partito (giugno 1968 – maggio 1973), 2021" name="description"/><title>Per uscire dalla crisi</title>
<div id="mentionMeta"><meta about="https://w3id.org/moro/enoam/data/comunita-economica-europea" typeof="foaf:Organization"/><meta about="https://w3id.org/moro/enoam/data/comunita-economica-europea" content="Comunità Economica Europea" property="rdfs:label"/><meta about="https://w3id.org/moro/enoam/data/comunita-economica-europea" property="owl:sameAs" resource="http://www.wikidata.org/entity/Q52847"/><meta about="https://w3id.org/moro/enoam/data/europa" typeof="dcterms:Location"/><meta about="https://w3id.org/moro/enoam/data/europa" content="Europa" property="rdfs:label"/><meta about="https://w3id.org/moro/enoam/data/europa" property="owl:sameAs" resource="http://www.wikidata.org/entity/Q46"/></div>

<div id="footnoteMeta"><meta about="https://w3id.org/moro/enoam/data/enrico-palumbo" typeof="foaf:Person"/><meta about="https://w3id.org/moro/enoam/data/enrico-palumbo" content="Enrico Palumbo" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>Per uscire dalla crisi</h1><p class="paragraph" data-counter="1" id="p-1">Che questo sia un momento di stanchezza e di incertezza, una crisi della società italiana, mi pare generalmente riconosciuto. Si può essere discordi nell’individuarne le cause, i rimedi e gli sbocchi, ma non v’è dubbio che di crisi si tratti, che essa investa le strutture economiche come quelle politiche e tocchi anche i valori morali e civili e cioè veramente la qualità della vita.</p><p class="paragraph" data-counter="2" id="p-2">Deve allarmarci, in particolare, quel che è accaduto di recente, quando in una difficile vicenda monetaria siamo rimasti un po’ ai margini, a distanza, per nostra intrinseca debolezza<sup><a href="#curatornote-1" id="curatornote-ref-1">[1]</a></sup>, da alcuni grandi Paesi, nostri soci nella <span about="https://w3id.org/moro/enoam/data/141301/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/comunita-economica-europea" typeof="deo:Reference">Comunità</span><sup><sup><a href="#curatornote-2" id="curatornote-ref-2">[2]</a></sup></sup>. Non si tratta però solo, ripetiamo, di depressione economica, ma di un modo di essere culturale, morale e civile, che concorre a spiegare il disagio economico, ma sta anche a sé, qualificando, complessivamente, in senso involutivo una fase di storia ricca di grandi possibilità. Pensare perciò che tutte le responsabilità ricadano sulla classe politica e che essa abbia pienamente in mano gli opportuni rimedi significa non andare al fondo delle cose. Non tutto si può attendere dagli uomini politici; qualche cosa si può chiedere anche alla società nelle sue molteplici esperienze religiose, culturali, sindacali ed educative. Una ripresa di consapevolezza, di coraggio, di speranza, di senso civico dovrebbe consentire il superamento delle difficoltà economiche ed insieme dare più respiro e più spirito costruttivo ad una vita politica che troppe volte sembra ristagnare in polemiche nominalistiche, in stati paralizzanti d’inerzia, in vicende mediocri fine a se stesse.</p><p class="paragraph" data-counter="3" id="p-3">Dalla mediocrità e dalla superficialità dobbiamo sollevarci, sprigionando tutte le energie, e sono tante che sono potenzialmente disponibili specie nei giovani. Per fortuna non è che tutto sia ormai deciso; non si tratta di una decadenza irrimediabile, ma di un disorientamento e di un abbassamento di tono dai quali possiamo liberarci, solo che lo vogliamo. I tempi non sono però molto lunghi e l’iniziativa da assumere sembra ormai urgente.</p><p class="paragraph" data-counter="4" id="p-4">E poiché l’economia ha grandissimo peso e, per quanto essa stessa condizionata, è a sua volta condizionante la stabilità politica, la dialettica democratica, il progresso sociale ed i comportamenti umani, è evidente che in questa direzione deve rivolgersi in modo essenziale la nostra attenzione. Se ne è parlato molto infatti, in questi ultimi tempi, qualche volta sì in termini di pura polemica, ma il più delle volte, per fortuna, in termini responsabili e costruttivi.</p><p class="paragraph" data-counter="5" id="p-5">Lo si è fatto, certo, avendo presente l’esigenza di appropriati equilibri politici, i quali non possono essere immaginati senza una seria prospettiva economica, ma, direi, soprattutto guardando con vero impegno alla realtà italiana, insoddisfacente e bisognosa di cambiamento. Ecco perché il dibattito ha coinvolto non solo forze, potenzialmente almeno, di Governo, ma anche altre le quali, pure non armonizzabili nella guida politica del Paese, non possono non essere attente a quel che tocca in modo così sensibile il benessere e la dignità dei cittadini.</p><p class="paragraph" data-counter="6" id="p-6">Da questo dibattito, appena iniziato, ma che è destinato ad arricchirsi nei prossimi mesi di nuovi contributi, emergono punti di vista comuni, i quali non possono essere sottovalutati, anche se essi riguardano più il metodo che la sostanza. Ma anche il metodo è importante. L’accordo più rilevante è nella confermata esigenza di una politica globale, la quale sia formulata tenendo conto di tutti gli interessi in gioco e delle risorse disponibili, in vista di uno sviluppo armonico e giusto del sistema economico.</p><p class="paragraph" data-counter="7" id="p-7">La spinta al mutamento, comprensibile soprattutto in una società come la nostra, può indurre talvolta ad immaginare delle varianti autonome nel sistema. In realtà – ed è importante che ciò venga riconosciuto – tutto è strettamente legato e non può sottrarsi al condizionamento dell’insieme. E se così è, bisogna fare in modo da impedire un condizionamento indebito, sostituendo a schemi di sviluppo spontaneo ed arbitrario altri invece non casuali e quindi razionali e giusti, nei quali ogni elemento sia collocato ad un posto appropriato e sia assicurato il vantaggio della collettività e delle componenti relativamente più deboli come le forze di lavoro.</p><p class="paragraph" data-counter="8" id="p-8">Bisogna dunque formulare un programma come espressione di una politica economica globale. Esso, equilibrando investimenti e consumi e vari tipi di consumi, dev’essere fondato sulla consapevolezza delle connessioni e delle influenze e mirare a correggere i possibili effetti della casualità e dell’egoismo di persone, di gruppi e di regioni, rimuovendo, nei limiti del possibile, qualsiasi squilibrio.</p><p class="paragraph" data-counter="9" id="p-9">Il ritorno a questo strumento di politica economica, pur scontando gl’insuccessi che per fattori imponderabili si possano verificare e quindi la necessità di successive esperienze ed aggiustamenti, significa fiducia nella capacità e volontà dello Stato di guidare lo sviluppo invece che esserne quasi solo spettatore, utilizzando fermamente a tal fine le non poche leve di comando a sua disposizione e dando per il resto indicazioni chiare e previsioni attendibili, idonee a promuovere comportamenti conformi ai fini perseguiti.</p><p class="paragraph" data-counter="10" id="p-10">Che la correzione introdotta con la sostituzione della programmazione alla pura e semplice spontaneità sia nel senso della giustizia, risulta dal metodo di elaborazione del programma, un metodo democratico cioè che coinvolga i gruppi sociali interessati, le forze politiche e sindacali, le Regioni e gli enti locali e trovi la sua sanzione nel Parlamento. Che la correzione sia efficace dipende dalla fermezza con la quale si è disposti a manovrare le leve di comando, anche a sanzione di comportamenti antisociali, dalla serietà del quadro disegnato e dalla sua capacità di persuasione, dall’impegno delle forze sociali nel collaborare, accettando sacrifici immediati in vista del soddisfacimento d’interessi più generali ed importanti.</p><p class="paragraph" data-counter="11" id="p-11">Il ritorno, da più parti auspicato, ad una valutazione globale, e per di più in un’atmosfera di accresciuta serietà, comporta una chiara giustificazione ed un’adeguata collocazione di una politica di riforme. A parte il fatto, oggi largamente riconosciuto, che la crisi di cui soffriamo è di carattere strutturale e non può essere superata senza incisive innovazioni in punti nevralgici, è certo che un meccanismo programmato di sviluppo, proprio perché contiene una visione d’insieme razionale e politicamente significativa, include prospettive di riforma. La globalità è dunque la caratteristica di uno Stato riformatore. Non si può opporre, del resto, alla indubbia razionalità del metodo della programmazione la esistenza di libertà proprie della nostra democrazia, il peso di comportamenti autonomi, eventualmente dissonanti e non immediatamente coercibili. Questa considerazione, con la quale si esprime la difficoltà di funzionamento (ma anche la nobiltà) dello Stato democratico, non può indurre né a cambiare la nostra con una programmazione compiutamente coercitiva, inconcepibile da noi, né a rinunciare, per questi ostacoli indubbi, al significativo vantaggio di una politica programmata. Uno Stato democratico come il nostro ha anche la forza che corrisponde alla sua debolezza. La sua talvolta inesistente, talvolta limitata capacità di coercizione viene corretta con quel consenso che sta a fondamento dell’autorità e che può e deve essere ricercato costantemente. Le indicazioni del programma, là dove proprio non costringono, possono persuadere. Lo Stato democratico, anche nella forma dei contatti, istituzionali o no, con le forze sociali ed in ispecie i Sindacati, deve mirare ad acquisire un consenso che spiani la via alla fedele esecuzione di un programma concordato, non imposto ai lavoratori, ma co-prodotto con essi. Il successo del programma, l’affermazione della globalità non sono dunque un dato, ma una conquista. Il successo può essere conseguito, se l’armonizzazione delle forze sociali è veramente la “politica” dello Stato. Ed allora quei fattori di consapevolezza, di civismo, di coraggio, dei quali abbiamo parlato, sono essenziali nel rendere possibile, contro irrigidimenti irragionevoli, il consenso. Essi hanno modo di manifestarsi in un’atmosfera di libertà, nella quale persone e gruppi sentano veramente di contare, tanto quanto è il loro contributo alla vita economica ed alla convivenza civile e politica. Si tratta dunque non solo di programmare, ma anche di creare il clima propizio al confronto ed al consenso; si tratta di puntare tutto sulla fiducia.</p><p class="paragraph" data-counter="12" id="p-12">Da qui il rilievo che assume il modo secondo il quale si realizza la rappresentanza politica, si stabilisce, mediante un’appropriata guida, un autentico interlocutore nella società democratica. Vincere la stanchezza, ordinare le idee, prefiggersi mete importanti e giuste, impegnarsi a perseguirle nel senso non dell’egoismo, ma delle responsabilità sociali, è quanto ci tocca fare, per restare sul terreno dell’<span about="https://w3id.org/moro/enoam/data/141301/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/europa" typeof="deo:Reference">Europa</span>. Molto semplicemente si esprime qui la nostra maturità. Essere o meno compatibili con l’<span about="https://w3id.org/moro/enoam/data/141301/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/europa" typeof="deo:Reference">Europa</span> è la misura della nostra modernità e del nostro livello civile. E uno sforzo notevole, ma non insostenibile per noi; uno sforzo che merita di essere compiuto.</p><ol id="curatorNotes"><li about="https://w3id.org/moro/enoam/data/141301/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Il riferimento è alla scelta italiana lasciare la lira libera di fluttuare al di fuori del “serpente monetario”. <a href="#curatornote-ref-1">↑</a></li><li about="https://w3id.org/moro/enoam/data/141301/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> La Comunità economica europea (Cee), fondata il 25 marzo 1957 a Roma da Repubblica Federale Tedesca, Francia, Italia, Paesi Bassi, Belgio e Lussemburgo, è l’organizzazione regionale finalizzata all’integrazione dei mercati e delle economie dei paesi aderenti. <a href="#curatornote-ref-2">↑</a></li></ol></body></html>