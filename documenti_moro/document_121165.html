<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.165" name="dcterms.relation"/><meta content="10.48678/unibo/aldomoro1.2.1.165" name="dcterms.identifier"/><meta content="Moro, Aldo, Un’azione consapevole, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.165." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Un’azione consapevole</title>
<div id="mentionMeta"><meta about="https://w3id.org/moro/enoam/data/gesu" typeof="foaf:Person"/><meta about="https://w3id.org/moro/enoam/data/gesu" content="Gesù Cristo" property="rdfs:label"/><meta about="https://w3id.org/moro/enoam/data/gesu" property="owl:sameAs" resource="http://www.wikidata.org/entity/Q302"/><meta about="https://w3id.org/moro/enoam/data/gesu" content="Cristo, Gesu" property="skos:prefLabel"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>Un’azione consapevole</h1><p class="paragraph" data-counter="1" id="p-1">Nessuno potrebbe dubitare che il cristianesimo sia oggi in posizione di combattimento, consapevole delle sue possibilità in responsabilità. In questo momento torbido, nel quale le divisioni si accendono ed il raggiungere la propria meta diventa per tutti una ragione di vita, in questo momento, nel quale sono proposte scelte decisive per la civiltà umana, il cristianesimo ha certamente tracciata la sua strada. Con una fede che impressiona per la sua sincerità si domanda un ritorno di <span about="https://w3id.org/moro/enoam/data/121165/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/gesu" typeof="deo:Reference">Cristo</span> nel mondo, perché risolva tutti i problemi, dirima tutti i contrasti, segni una via di pace e di bontà agli uomini. Se bastasse questa profonda fiducia che conforta la lunga attesa di milioni di uomini, ci sarebbe veramente di che essere consolati. Un rinnovamento morale e, conseguentemente, un rinnovamento sociale non potrebbero tardare e la crisi che travaglia il mondo si potrebbe considerare avviata a soluzione.</p><p class="paragraph" data-counter="2" id="p-2">Pure le cose non sono così semplici e molte incertezze e molti pericoli si trovano ancora sulla nostra strada. Non è, questo, pessimismo, ma consapevolezza della complessità dei problemi proposti in questo momento storico e della molteplicità degli interessi ai quali bisogna essere sensibili, se la crisi dev’essere risoluta in modo serio e completo. È da questa consapevolezza appunto che noi vorremmo fosse sostenuta quella pur consolante fiducia nella capacità del cristianesimo di fronteggiare le difficoltà del momento e di dare luogo, dopo questa svolta decisiva, ad una nuova fioritura della civiltà. Lo avvertiamo tutti che nella nostra azione, pur così generosa ed ardente, c’è qualche cosa che manca o, talvolta, qualche cosa che è di troppo e ci avvicina insensibilmente ai nostri avversari. E siamo presi, nel ritmo veloce dell’azione, dalla suggestione dei metodi di cui si servono e delle risorse cui attingono altre forze che cristiane non sono. Così, in contrasto alle ragioni del cristianesimo, dimenticando la natura "qualitativa" di ogni conquista spirituale indugiamo anche noi alla quantità, alla fretta, a ciò che è spettacolare, considerando un vantaggio lo stordimento o la meraviglia di un’azione subitanea e grandiosa. Certamente il nostro lavoro non è tutto qui e l’indulgenza verso talune caratteristiche espressioni della grossolana superficialità e dell’ottusa insensibilità di questo mondo "di massa" non tolgono lo slancio dell’azione profonda e silenziosa con la quale si incide nelle anime in modo duraturo ed evangelicamente si costruisce dall’interno un mondo nuovo. Tuttavia queste aritmie, questi compromessi, questo cedere alla moda deteriore di una umanità inaridita ed incapace di fondarsi sui più schietti valori umani, è cosa penosa e tale che indebolisce il nostro sforzo. Per essa si fa più difficile tracciare la linea di confine tra cristianesimo e non cristianesimo ed in conseguenza del meno sensibile divario ideologico si accentua l’asprezza immotivata delle opposizioni caratteristiche di un mondo che ama, per se stessa, la divisione.</p><p class="paragraph" data-counter="3" id="p-3">È comprensibile perciò che da più parti si domandi un cristianesimo autentico e completo, un cristianesimo che sia veramente solamente stesso. Questa è la condizione per il successo storico del nostro lavoro di restaurazione cristiana. Un vero cristianesimo può risolvere i problemi dell’ora; uno falso, comodante, semplicista, retorico è condotto fatalmente ad aggravarli. Ora una completa consapevolezza delle ragioni profonde di un sistema di civiltà cristiana, che sia adeguata alle esigenze che il lungo e faticoso volgere dei secoli, pur tra ritorni ed errori, ha messo in luce è compito di quelle minoranze colte che guidano questa crociata cristiana del mondo moderno. Esse possono, e debbono, cogliere per tutti le verità vitali del mondo morale cristiano non come astrazioni da contemplare, non come formule morte, non come motivi di facile polemica, ma come il frutto di una esperienza umana e storica che vale anche per il nostro tempo, in quanto lo comprende in tutte le sue esigenze. Tanto che, in questo superiore equilibrio, sia dato cogliere il cristianesimo essenzialmente come una sintesi di tutti i valori che, deformati o esasperati, si ritrovano anche nel campo avversario. È questa profonda verità fatta di una sintesi serena che garantisce, nella lotta, la pace cui gli uomini aspirano. Se l’urto fosse tra diversi principi si dovrebbe temere di una fatale definitiva frattura nella famiglia umana. Ma quando è l’idea cristiana che combatte per affermarsi, essa ha certo tale ricchezza che può ricondurre a sé, senza negarsi e senza comprimerle, le idee che lei si oppongono, non sapendo riconoscersi in essa. Di fronte al drammatico problema del destino di una umanità divisa, di fronte al conflitto tra le esigenze della verità e quelle della carità, solo il cristianesimo, perché sintesi di valori, perché verità e carità insieme, può assicurarci l’unità cui aspiriamo senza minacciare la carità e cioè libera fraternità, cui neppure possiamo rinunziare. Un cristianesimo appunto autentico ed integrale, fermento qualitativo di una umanità nuova.</p></body></html>