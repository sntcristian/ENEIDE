<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.207" name="dcterms.relation"/><meta content="10.48678/unibo/aldomoro1.3.2.207" name="dcterms.identifier"/><meta content="Moro, Aldo, [Resoconto del discorso tenuto a Milano ad un'assemblea sindaci presso l'amministrazione provinciale], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.207." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Resoconto del discorso tenuto aMilanoad un'assemblea di sindaci presso l'amministrazione provinciale</title>
<div id="mentionMeta"><meta about="https://w3id.org/moro/enoam/data/milano" typeof="dcterms:Location"/><meta about="https://w3id.org/moro/enoam/data/milano" content="Milano" property="rdfs:label"/><meta about="https://w3id.org/moro/enoam/data/milano" property="owl:sameAs" resource="http://www.wikidata.org/entity/Q490"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Resoconto del discorso tenuto a Milano ad un'assemblea di sindaci presso l'amministrazione provinciale </h1><p class="paragraph" data-counter="1" id="p-1">Parlando ad una Assemblea di Sindaci presso l’Amministrazione Provinciale di <span about="https://w3id.org/moro/enoam/data/132207/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/milano" typeof="deo:Reference">Milano</span>, il Presidente del Consiglio on. Aldo Moro ha messo in rilievo il valore che città, grandi e piccole, assumono come tipica espressione, nelle loro tradizioni, nelle loro bellezze paesistiche ed artistiche, nelle loro esperienze culturali, nella loro struttura economica della realtà sociale italiana, che non si coglie pienamente se non nella conoscenza di queste sue peculiari manifestazioni.</p><p class="paragraph" data-counter="2" id="p-2">I poteri che agli Enti Locali sono attribuiti per la gestione degli interessi delle comunità corrispondono appunto al riconoscimento di questa struttura articolata della società italiana, la quale concorre a stabilire il carattere democratico dello Stato. Per costituzione il nostro ordinamento politico è fondato sull’autonomia dei Comuni e delle Province, i quali tendono ad integrarsi in armonia con le dimensioni nuove ed i problemi propri del nostro tempo, in più vaste comunità intermedie.</p><p class="paragraph" data-counter="3" id="p-3">Il Governo non solo rispetta, com’è suo dovere, le autonomie, ma, al di là di un freddo impegno giuridico, le favorisce e le promuove con il calore di una profonda convinzione politica. Gli interventi di controllo e di correzioni, contenuti nei limiti più discreti, corrispondono esclusivamente all’esigenza della tutela d’interessi generali indisponibili, soprattutto in relazione alla capacità del nostro sistema economico di sopportare gli oneri che l’insieme dell’amministrazione pubblica va proponendo. E non solo di un intervento limitativo si tratta, ché il Governo sente anche l’esigenza di un riassetto della finanza locale, la cui soddisfazione è stata ritardata dalla necessità di fronteggiare i recenti eventi calamitosi.</p><p class="paragraph" data-counter="4" id="p-4">Gli Enti Locali possono dunque essere guardati con fiducia, nella certezza che essi non tendono ad essere fatto di contestazione, ma elemento di una armonizzazione, necessaria a realizzare l’unità, nella libertà, della Nazione.</p><p class="paragraph" data-counter="5" id="p-5">Il Presidente del Consiglio, di fronte all’indicazione di problemi non risolti e di aspirazioni ancora insoddisfatte, ha messo in rilievo come, in forza di una più matura coscienza democratica, tutto il Paese vada proponendosi mete di elevazioni, di benessere e di giustizia, in sé altamente apprezzabili. Ma queste mete non possono essere raggiunte senza un serio ordine che sia stabilito per una razionale utilizzazione delle risorse e per una convergenza efficace dei comportamenti. Richiamandosi a quanto ebbe a dichiarare alla Camera, il Presidente del Consiglio ha riconfermato la esigenza di una razionale misura da stabilire nelle pur giuste rivendicazioni sociali, avendo presenti vecchi e nuovi limiti che la situazione economica del Paese impone. Questo non significa spegnere la speranza, che deve essere anzi sostenuta e presidiata da una realistica ed impegnativa valutazione degli strumenti necessari per attingere la meta. A sostegno della speranza, che deve restar vista nel popolo italiano in questa epoca di sensibile evoluzione, è appunto il programma di sviluppo per le prospettive che apre, per la gradualità che impone, anche per le rinunzie che, nell’immediato, chiede.</p><p class="paragraph" data-counter="6" id="p-6">Ciò vale per lo Stato e per le Comunità locali per se stesse considerate ed in quanto dello Stato fanno parte.</p><p class="paragraph" data-counter="7" id="p-7">Io desidero confermare, ha concluso l’on. Moro, la serietà della prospettiva di sviluppo avvenire e lo stretto collegamento con essa dell’ordine che si esprime nell’impegno che abbiamo assunto con il piano. Ne verrà infine in un tempo più o meno lungo, ma definito, la creazione di quell’Italia ricca, giusta, civile, che noi vogliamo, che i comuni italiani vogliono. In questa certezza è l’assicurazione che, pur in un momento ancora difficile, posso darvi, ha concluso l’on. Moro, per le vostre aspirazioni, assicurazioni che, insieme con il mio augurale saluto, vi prego di trasmettere alle popolazioni che amministrate.</p></body></html>