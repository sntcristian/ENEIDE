<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.308" name="dcterms.relation"/><meta content="10.48678/unibo/aldomoro1.3.2.308" name="dcterms.identifier"/><meta content="Moro, Aldo, [La pace interna ed esterna. Discorso a Bari per la campagna elettorale], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.308." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>La pace interna ed esterna. Discorso a Bari per la campagna elettorale</title>
<div id="mentionMeta"><meta about="https://w3id.org/moro/enoam/data/dc-comics" typeof="foaf:Organization"/><meta about="https://w3id.org/moro/enoam/data/dc-comics" content="Dc" property="rdfs:label"/><meta about="https://w3id.org/moro/enoam/data/dc-comics" content="http://www.wikidata.org/entity/Q815348" property="owl:sameAs" resource="http://www.wikidata.org/entity/Q2924461"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">La pace interna ed esterna. Discorso a Bari per la campagna elettorale</h1><p class="paragraph" data-counter="1" id="p-1">Emergono in questa vicenda elettorale, com'è naturale e giusto, i lineamenti caratteristici di un partito che ha assunto determinanti responsabilità per la salvaguardia delle istituzioni democratiche, altrimenti vulnerabili dall'attacco comunista, il loro consolidamento, la loro valorizzazione nel processo di rinnovamento della società italiana. Siffatte responsabilità sono state assunte sulla base di una visione umana e libera e di una ispirazione ideale che ha concorso in notevole misura ad ottenere per la <span about="https://w3id.org/moro/enoam/data/132308/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/dc-comics" typeof="deo:Reference">Dc</span> un largo consenso popolare ed una autorità morale, l'uno e l'altra necessari per rendere vano il tentativo di conquista del potere dalle posizioni estreme e per tracciare una strada nella quale hanno potuto collocarsi in una significativa evoluzione posizioni costruttive ed utili collaborazioni democratiche. </p><p class="paragraph" data-counter="2" id="p-2">C'è una fedeltà dunque della <span about="https://w3id.org/moro/enoam/data/132308/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/dc-comics" typeof="deo:Reference">Dc</span> a se stessa nell'assolvimento multiforme ma corrente del suo compito storico. C'è una fedeltà della <span about="https://w3id.org/moro/enoam/data/132308/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/dc-comics" typeof="deo:Reference">Dc</span> al popolo italiano che essa ha inteso ed intende servire in costante aderenza alle esigenze che esso prospetta e mediante la indicazione del suo vero e permanente interesse. E c'è infine una rinnovata fedeltà, che già si profila, dell'elettorato a quel partito che, senza alcun esclusivismo ma con totale disponibilità di se stesso, ha fronteggiato con saggezza i momenti più difficili della recente storia d'<span about="https://w3id.org/moro/enoam/data/132308/v1/mention-12" class="mention place" id="mention-12" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> e secondato, con una guida politica ferma ed insieme duttile, il moto di trasformazione e di sviluppo della società italiana. Scelte di fondo, operate con la preminente responsabilità della <span about="https://w3id.org/moro/enoam/data/132308/v1/mention-9" class="mention organization" id="mention-9" property="dcterms:references" resource="https://w3id.org/moro/enoam/data/dc-comics" typeof="deo:Reference">Dc</span> restano tuttora valide pur nell'incessante mutamento delle cose, e negli indispensabili adattamenti ed evoluzioni che quel mutamento comporta. E ciò è tanto vero che appare impensabile in questo momento che nuovi orientamenti di opinione pubblica possano mettere in discussione i punti basilari di una politica che comporta il rifiuto della violenza, della sovversione e della reazione, il pluralismo sociale e politico, un sistema di economia libera ed aperta nella costante assunzione delle responsabilità correttive ed orientatrici dello Stato, la collocazione, in politica estera, in un sistema di rapporti di amicizia ed alleanza, che, assicurando alla <span about="https://w3id.org/moro/enoam/data/132308/v1/mention-13" class="mention place" id="mention-13" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> sicurezza e vasto spazio politico ed economico, favorisce insieme ogni iniziativa di distensione e di pace. </p><p class="paragraph" data-counter="3" id="p-3">È in questo ambito che, in una crescente sensibilità per i problemi, sovente nuovi, del paese e del mondo, si inserisce l'iniziativa diretta a rendere corresponsabili con meritorio ed autorevole apporto le forze democratiche più aperte alla evoluzione delle cose ed alle esigenze, ogni giorno più vive, della moderna società. Desidero ricordare il senso politico dell'incontro dei cattolici democratici con la sinistra socialista e laica, lo sforzo comune di allargare la base democratica del potere e di ravvivare e rendere sempre più feconde le libere istituzioni, il rigoroso e responsabile impegno con il quale è stata assicurata la guida politica del paese in un momento difficile e creativo della nostra storia. Questa prospettiva positiva per la quale è indispensabile rapporto della <span about="https://w3id.org/moro/enoam/data/132308/v1/mention-10" class="mention organization" id="mention-10" property="dcterms:references" resource="https://w3id.org/moro/enoam/data/dc-comics" typeof="deo:Reference">Dc</span> deve essere salvaguardata per il futuro, senza intermittenze ed incertezze, con l'urgenza e la serietà che i problemi già posti e la prevedibile evoluzione sociale in <span about="https://w3id.org/moro/enoam/data/132308/v1/mention-14" class="mention place" id="mention-14" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> e nel mondo richiedono. Passando ai problemi del Mezzogiorno, come di quelli ancora aperti di riequilibrio sociale e di crescente giustizia, mi preme far presente che la polemica comunista, e non solo comunista, ritiene di avere facile gioco, mobilitando ed eccitando la protesta di coloro che hanno un motivo di malcontento, magari comprensibile, ma da collocare nel quadro di un processo in atto che, partendo da posizioni estremamente depresse, ha già conseguito risultati altamente apprezzabili, anche se non definitivi. È ingiusto dimenticare il punto di inizio di questa evoluzione, lo sforzo compiuto, le tappe coperte, la profonda trasformazione già realizzata, le premesse poste per un più intenso e conclusivo corso della politica meridionalistica e di giustizia sociale. </p><p class="paragraph" data-counter="4" id="p-4">È tutt'altro che dimostrato che altri, che i comunisti avrebbero saputo fare meglio e più rapidamente di noi. Si deve anzi ritenere, guardando alla loro ideologia angusta ed arida, che sarebbero mancate le condizioni stesse dello sviluppo. Noi non accettiamo di essere posti sotto accusa, di essere indicati come asserviti a privilegi e legati ad interessi che neppure conosciamo e che lo schematismo comunista inventa nella sua politica corrosiva. Il popolo italiano, il popolo meridionale soprattutto sanno bene che realismo e responsabilità, i quali sono del resto essenziali alla programmazione ed alla pratica di un governo non demagogico ma seriamente impegnato, nulla tolgono alla passione, all'amore di giustizia, alla profonda solidarietà con il popolo, che caratterizza il nostro lungo servizio alla democrazia italiana. «L'Unità»che mi dedica oggi un articolo pieno di comprensibile rancore e ricco di notazioni scarsamente corrette e civili, deve sapere che non sarà la sua rabbiosa contestazione a recidere i legami di fiducia che crediamo di avere meritato e di meritare. </p><p class="paragraph" data-counter="5" id="p-5">Il Governo come la <span about="https://w3id.org/moro/enoam/data/132308/v1/mention-11" class="mention organization" id="mention-11" property="dcterms:references" resource="https://w3id.org/moro/enoam/data/dc-comics" typeof="deo:Reference">Dc</span> sono partecipi del profondo desiderio di pace del popolo italiano. La pace non è una condizione, ma la condizione del vivere civile. È un dovere umano tra i più alti lavorare per la pace. Noi lo abbiamo fatto e lo faremo. La lealtà verso l'Alleanza atlantica, la nostra responsabile visione della realtà del mondo e dei suoi, sovente angosciosi, problemi di equilibrio e di sicurezza, nulla tolgono alla nostra sensibilità per un'opinione pubblica esigente ed in attesa ansiosa di un più stabile ed umano assetto dei rapporti internazionali. E con la pace esterna vuole il popolo italiano la pace interna; non certo l'eliminazione delle tensioni inevitabili che la democrazia compone nella giustizia, ma appunto la pace politica, la tolleranza, il rispetto, la libertà che risolve i problemi, tutti i problemi, fuori della violenza e della prepotenza. È per questa condizione di vita civile rassicurante e feconda che abbiamo lavorato come democratici e come democratici cristiani. La nostra pressante e fiduciosa richiesta in questo momento decisivo, è che questa garanzia non sia tolta, che questa costruzione pacifica ed utile sia assicurata. E l'equilibrio politico del Paese continui, come noi l'abbiamo costruito. Non per immobilizzare l'<span about="https://w3id.org/moro/enoam/data/132308/v1/mention-15" class="mention place" id="mention-15" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> ma per farla progredire in una crescente vitalità e dignità. Questo impegno e questa speranza rafforzano in noi l'orgoglio e l'amore per la patria italiana. </p></body></html>