<!DOCTYPE html>
<html><head prefix="rdfs: http://www.w3.org/2000/01/rdf-schema# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.1.0.126" name="dcterms.relation"/><meta content="10.48678/unibo/aldomoro1.1.0.126" name="dcterms.identifier"/><meta content="Moro, Aldo, Democrazia sociale, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 1, Gli anni giovanili (1932-1946), a cura di Gaetano Crociata e Paolo Trionfini, edizione e nota storico-critica di Tiziano Torresi, Bologna, Università di Bologna, 2021. DOI: https://doi.org/10.48678/unibo/aldomoro1.1.0.126." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Gli anni giovanili (1932-1946), 2021" name="description"/><title>Democrazia sociale</title>


<div id="footnoteMeta"><meta about="https://w3id.org/moro/enoam/data/tiziano-torresi" typeof="foaf:Person"/><meta about="https://w3id.org/moro/enoam/data/tiziano-torresi" content="Tiziano Torresi" property="rdfs:label"/></div></head><body prefix="fabio: http://purl.org/spar/fabio/ dcterms: http://purl.org/dc/terms/"><h1>Democrazia sociale</h1><p class="paragraph" data-counter="1" id="p-1">Di recente un giornale liberale ha fissato nettamente le caratteristiche della democrazia, individuandola come un sistema di reggimento politico, nel quale è lasciata indefinitamente aperta la via all’affermazione di nuove idee sociali mediante il riconoscimento e la tutela delle opposizioni di minoranza<sup><a href="#curatornote-1" id="curatornote-ref-1">[1]</a></sup>. Dopo di che il giornale romano ha domandato alle sinistre di confrontarsi con questo modello e di dichiararsi, in conseguenza, democratiche o no, nettamente, senza evasioni abili mediante aggiunte di aggettivi (progressista, sociale ecc.) alla chiara ed inequivocabile parola di democrazia.</p><p class="paragraph" data-counter="2" id="p-2">È una posizione, questa, evidentemente solo negativa. Essa si risolve infatti nel proporre null’altro che un metodo per l’incontro ed il vaglio delle volontà particolari costituenti quella generale della collettività. Un governo di popolo implica certo il rispetto della volontà espressa in ogni settore del quale si compone la vita sociale, ma non può poi fermarsi in questa assurda parificazione di tutte le ideologie, la quale si risolve in una rinunzia a far valere comunque un ideale di vita. L’espressione governo di popolo è troppo significativa per se stessa, perché il metodo della libertà per tutti, ch’è pure una necessaria premessa, possa esaurirne tutto il valore.</p><p class="paragraph" data-counter="3" id="p-3">Ecco perché è giustificata, almeno in linea di principio, la introduzione di quelle aggiunte qualificative al termine democrazia, le quali invece il giornale liberale, come si è notato, respinge nettamente.</p><p class="paragraph" data-counter="4" id="p-4">Ora, se la democrazia, ridotta a rispetto permanente delle minoranze, si risolve in sola forma, sfuma in una metodologia che non risponde all’ansiosa richiesta dei popoli, una concezione contenutistica, quale si esprime nei termini di democrazia sociale o progressiva ed altri, salva poi la premessa di una libera discussione sempre aperta?</p><p class="paragraph" data-counter="5" id="p-5">Il dilemma dunque è veramente insolubile? Se si accetta cioè il metodo della libertà pienamente e con assoluta sincerità, si deve giungere necessariamente a rinunziare a una concreta idea umana e sociale che si proponga e faccia valere con vigore intransigente? E se invece questa idea c’è, e si crede in essa, e si attende da essa la palingenesi del mondo, si è davvero costretti a rinunziare ad un metodo liberale, che permetta l’offesa ricorrente dell’idea avversaria?</p><p class="paragraph" data-counter="6" id="p-6">Se non andiamo errati, è questo il più grave punto di conflitto sociale del nostro tempo. Ed è in ciò pure il diverso vigore dell’azione politica delle destre e delle sinistre, le prime pronte a riconoscere valore all’ideologia avversaria, finché non diventi esclusiva, le seconde portate invece a negarlo del tutto, se pure si adattano, per ragioni tattiche, al compromesso della convivenza.</p><p class="paragraph" data-counter="7" id="p-7">Ma quella della destra è, proprio per tali premesse, una contrapposizione tiepida e timida, nella quale l’avanzare rispettoso di una verità che accetta altre verità accanto a sé cede di gran lunga allo slancio di una fede intransigente che si fa da politica, il più delle volte, ultra politica. Questa è, essenzialmente, la ragione della debolezza delle destre, quella timidezza cauta che lascia, pur nel progetto delle più ardite riforme sociali, estranee le masse, galvanizzate dalla irruenza veemente della intransigenza di sinistra.</p><p class="paragraph" data-counter="8" id="p-8">Ciò vuol dire che oggi i popoli chiedono, più che libertà, benessere, più che lotta, pace, più che idee di fredda razionalità, intuizione e fede? È molto difficile rispondere con esattezza a queste domande. Certo è però che la spinta sociale e progressista è l’esigenza più vivamente sentita nel mondo moderno e che in qualche modo, magari contro le affermazioni programmatiche, l’idea di libertà, di libertà politica in particolare, resta oscurata dall’idea forza della cosiddetta giustizia sociale. Non già che le masse oggi rinunzino alla prima, tanto vero che tutte le rivendicazioni sociali, anche le estreme e più rudi nel modo di attuazione, si svolgono e si fanno valere nel segno della libertà e della democrazia. Tanto vero che le più spinte attuazioni di democrazia sociale lasciano un minimo di libero respiro ideologico e preparano la via ad una organizzazione democratica dello Stato.</p><p class="paragraph" data-counter="9" id="p-9">Ma in prima linea è la giustizia sociale; poi viene la libertà e resta a vedere, se essa sarà spinta al punto da ammettere che ritorni come opposizione legittima di minoranza la vinta reazione economico-politica; da dare alla fede intransigente della giustizia l’agilità di una forza in gioco tra le altre forze; da sacrificare alla libertà la certezza definitiva della vittoria.</p><p class="paragraph" data-counter="10" id="p-10">Confessiamo che questa precedenza contrasta con la naturale gerarchia dei valori della vita ed è essa appunto che, con tutte le incognite del dosaggio di questa libertà concessa al termine di un processo, fa temere che il nuovo mondo sia per essere più giusto magari, ma sempre meno libero. È doveroso però riconoscere al tempo stesso che tra libertà e giustizia non v’è irrimediabile antitesi, ma solo conflitto, sia pure angoscioso, di precedenze e che alla democrazia non solo può, ma deve essere data una qualificazione che ne completi il significato. Che se di questa si vuol fare a meno, sia pure, purché la democrazia contrassegni, oltre che il metodo, il contenuto socialistico ed umanistico che è ad essa essenziale.</p><p class="paragraph" data-counter="11" id="p-11">Di più, se l’esperienza del passato e quella del tempo nostro sembrano mostrare l’incapacità della libertà a spianare la via all’avvento della giustizia, se insomma la direttiva sembra chiaramente segnata dalla giustizia alla libertà e non viceversa, non si devono fermare, malgrado tutto, le forze amanti davvero della libertà nel suo pugnante significato che include la giustizia. Per dare il più possibile al moto del progresso sociale il significato di un’opera di educazione e di autoeducazione; per temperare le asprezze delle dittature palesi o larvate nell’attesa, se al mondo sarà riservata tale esperienza, dell’inveramento dei due termini nella sintesi unitaria.</p><p>Mr.</p><ol id="curatorNotes"><li about="https://w3id.org/moro/enoam/data/110126/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/tiziano-torresi" typeof="fabio:Comment"> La genericità del riferimento non permette di individuare l’articolo evocato da Moro. <a href="#curatornote-ref-1">↑</a></li></ol></body></html>