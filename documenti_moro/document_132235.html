<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.235" name="dcterms.relation"/><meta content="10.48678/unibo/aldomoro1.3.2.235" name="dcterms.identifier"/><meta content="Moro, Aldo, [Discorsi tenuti a Bari per la giornata del Primo maggio], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.235." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Discorsi tenuti aBariper la giornata del Primo maggio</title>
<div id="mentionMeta"><meta about="https://w3id.org/moro/enoam/data/bari" typeof="dcterms:Location"/><meta about="https://w3id.org/moro/enoam/data/bari" content="Bari" property="rdfs:label"/><meta about="https://w3id.org/moro/enoam/data/bari" property="owl:sameAs" resource="http://www.wikidata.org/entity/Q3519"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/confederazione-italiana-sindacati-lavoratori" typeof="foaf:Organization"/><meta about="https://w3id.org/moro/enoam/data/confederazione-italiana-sindacati-lavoratori" content="Cisl" property="rdfs:label"/><meta about="https://w3id.org/moro/enoam/data/confederazione-italiana-sindacati-lavoratori" property="owl:sameAs" resource="http://www.wikidata.org/entity/Q1125097"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Discorsi tenuti a Bari per la giornata del Primo maggio </h1><p class="paragraph" data-counter="1" id="p-1">Cerimonia per la consegna delle stelle al merito del lavoro</p><p class="paragraph" data-counter="2" id="p-2">Il presidente del Consiglio on. Aldo Moro è intervenuto stamane alla solenne cerimonia svoltasi nel palazzo comunale di <span about="https://w3id.org/moro/enoam/data/132235/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/bari" typeof="deo:Reference">Bari</span> per la consegna delle stelle al merito del lavoro.</p><p class="paragraph" data-counter="3" id="p-3">Sottolineando il profondo significato morale, sociale e civile della cerimonia, il Presidente del Consiglio ha rilevato come questa manifestazione di omaggio verso i “maestri del lavoro” si compia mentre è in atto un rinnovato slancio di progresso e di sviluppo nella nostra comunità nazionale. È un momento – ha detto l’on. Moro – nel quale possiamo dire che le più gravi difficoltà che hanno appesantito la nostra vita economica del corso di alcuni anni sono superate o, almeno, sono in via di superamento; è un momento nel quale il nostro programma di sviluppo economico e sociale del paese, l’ordinata indicazione delle mete di progresso che vogliamo perseguire e degli strumenti attraverso i quali lo sviluppo nazionale si realizza, ha già ottenuto la sanzione di uno dei rami del Parlamento e sta per ottenerla dell’altro.</p><p class="paragraph" data-counter="4" id="p-4">Tra questi strumenti fondamentali di progresso e di sviluppo – ha soggiunto il Presidente del Consiglio – vi è il lavoro dell’uomo, al quale pertanto tocca una partecipazione sempre giusta e sempre più completa ai benefici della crescente ricchezza e della crescente civiltà che sono appunto il frutto di una attività ordinata delle collettività nazionale, che sono il frutto, in tanta parte, dell’opera che i lavoratori svolgono con tanta dedizione e con tanto senso di responsabilità al servizio del Paese.</p><p class="paragraph" data-counter="5" id="p-5">Il lavoro – ha detto l’on. Moro – è fondamentale attività sociale, un atto di responsabilità, di dedizione, di volontà morale. Ecco perché ci inchiniamo di fronte all’immensa moltitudine di lavoratori italiani che vogliamo qui ricordare, tutti, con gratitudine, con amicizia, con spirito di solidarietà.</p><p class="paragraph" data-counter="6" id="p-6">Vogliamo ricordare la fatica, le sofferenze, lo sforzo fisico, qualche volta troppo duro, dei lavoratori; vogliamo ricordare la loro fedeltà al lavoro, l’importanza del loro compito nella vita sociale.</p><p class="paragraph" data-counter="7" id="p-7">Naturalmente i lavoratori – ha detto il Presidente del Consiglio – chiedono qualche cosa in cambio della loro fedeltà e del loro prezioso apporto alla vita nazionale; chiedono una sempre più alta qualificazione professionale e culturale, che è un odo di affermare la propria dignità umana ed è anche strumento per rendere il lavoro sempre più efficace e produttivo ai fini di quello sviluppo che noi perseguiamo. Chiedono condizioni di vita umana sempre più elevate, certo compatibilmente con il ritmo di sviluppo e di accrescimento della ricchezza nazionale che, espandendosi sempre di più, deve essere messa a disposizione, secondo di giustizia, di coloro che concorrono in misura così notevole a produrla.</p><p class="paragraph" data-counter="8" id="p-8">Vi sono rivendicazioni del mondo del lavoro – ha proseguito il Presidente del Consiglio – che conosciamo e alle quali non possiamo opporre un rifiuto, se non in rapporto alla gradualità delle acquisizioni economiche. Abbiamo piena comprensione per le ragioni che sospingono le categorie a compiere quelle attività di rivendicazione dei propri interessi che è naturale in una libera vita sociale, in una democrazia quale è quella del nostro paese; ma al di là di queste tensioni, io credo che la solidarietà, la complementarietà delle funzioni e degli apporti dell’impresa e del lavoro ai fini dello sviluppo nazionale non possano essere negate.</p><p class="paragraph" data-counter="9" id="p-9">Noi siamo convinti che in un regime economico e sociale quale è quello previsto dalla nostra costituzione democratica, le varie categorie e funzioni sociali debbano convergere verso finalità comuni che corrispondano agli interessi dei singoli e dei gruppi e, in definitiva, all’interesse superiore della Nazione. Ecco perché, pur riconoscendo questa naturale dialettica sindacale e sociale, io credo – ha detto il Presidente del Consiglio – che sia pienamente valido lo sforzo di componimento, che la programmazione pone come esigenza primaria, delle particolari e legittime aspirazioni in un insieme che rappresenta l’interesse dell’intera comunità nazionale.</p><p class="paragraph" data-counter="10" id="p-10">Salve queste libertà fondamentali – ha ancora detto l’on. Moro – il Paese, infatti, si avvantaggia tutte le volte che si riesce a ritrovare le profonde ragioni di solidarietà che fanno di un insieme di uomini un popolo che costruisce il proprio avvenire; un avvenire che deve essere proiettato in quegli spazi sempre più vasti che ogni giorno si aprono dinanzi a noi.</p><p class="paragraph" data-counter="11" id="p-11">Il Presidente del Consiglio ha concluso inviando il suo affettuoso saluto ai lavoratori italiani che esplicano la propria opera all’estero affrontando grossi sacrifici con coraggio e dignità, ed auspicando che con il crescente impegno e la disciplina di tutti, in quello spirito di solidarietà che torna a vantaggio dell’intero Paese, i lavoratori italiani possano trovare in sempre maggior numero impiego dignitoso nella loro Patria.</p><p class="paragraph" data-counter="12" id="p-12">Intervento alla manifestazione della <span about="https://w3id.org/moro/enoam/data/132235/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/confederazione-italiana-sindacati-lavoratori" typeof="deo:Reference">Fisba-Cisl</span></p><p class="paragraph" data-counter="13" id="p-13">Intervenendo alla celebrazione del Primo Maggio indetta a bari dalla <span about="https://w3id.org/moro/enoam/data/132235/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/confederazione-italiana-sindacati-lavoratori" typeof="deo:Reference">Fisba-Cisl</span>, il presidente del Consiglio, dopo aver sottolineato l’importanza del sindacato nella vita politica ed economica del paese, ha affermato che il governo ha ben presenti le esigenze e le rivendicazioni dei lavoratori. Sarebbe molto comodo per il governo – ha detto l’on. Moro – dire sempre di sì a tutti, ma se rispondiamo no è perché la nostra responsabilità e la nostra esatta visione del complesso dei problemi e degli interessi nazionali ci obbligano in questo senso. È molto importante comunque per noi sapere che cosa sentite nel vostro animo e quali sono le vostre legittime aspirazioni, affinché esse possano essere gradualmente realizzate, come appunto cerchiamo di fare.</p><p class="paragraph" data-counter="14" id="p-14">Il Presidente del Consiglio si è quindi soffermato sul significato e la funzione del sindacato nella vita nazionale. Il sindacato diventa moderno – ha detto – diventa una forza non di rottura ma costruttiva nella vita del paese quando acquisisce, come i sindacati vanno acquisendo, la coscienza della propria responsabilità nell’ambito della collettività.</p><p class="paragraph" data-counter="15" id="p-15">Esaminati poi alcuni aspetti particolari dei problemi dei lavoratori agricoli, ed affermata la grande importanza dell’agricoltura nella economia nazionale, il Presidente del Consiglio, rilevando come questo 1° Maggio sia celebrato senza polemiche e senza urto di posizioni, ha affermato che ciò indica una consapevolezza nuova nella società italiana, significa che quello che prima era contestata affermazione di alcuni, è oggi un volenteroso riconoscimento da parte di tutti. E ciò vuol dire – ha detto – che passi innanzi sono stati fatti; e sono stati fatti per merito dei sindacati, che hanno saputo combattere la propria battaglia, e per merito delle forze politiche, cioè della progrediente democrazia nel nostro paese; perché è solo in una democrazia che i sindacati si affermano, che tutti i diritti umani vengono riconosciuti.</p><p class="paragraph" data-counter="16" id="p-16">Il lavoratore è infatti cittadino di pieno diritto; il che significa che l’opera sua non è più oggetto di puntigliosa contestazione, ma materia di riconoscimento doveroso e leale; siamo insieme ed eguali nella società nazionale. Vogliamo vedere progressivamente e concretamente sempre più affermati tutti i diritti umani; vogliamo cioè – ha detto l’on, Moro – che voi vi sentiate presenti in questa civiltà democratica con le vostre famiglie, con la vostra richiesta di giustizia e di sicurezza, con la vostra dignità, con la vostra libertà sindacale, con la vostra capacità di rivendicare i vostri diritti e, ad un tempo, di adempiere i vostri doveri quali partecipi della solidarietà nazionale.</p><p class="paragraph" data-counter="17" id="p-17">Questo è il significato del sindacato nella programmazione economica; abbiamo bisogno di voi, di voi chiedete, ma anche contribuite a decidere delle cose importanti che riguardano l’avvenire e lo sviluppo del paese.</p><p class="paragraph" data-counter="18" id="p-18">Il Presidente del Consiglio ha poi sottolineato quanto importante sia per l’<span about="https://w3id.org/moro/enoam/data/132235/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> la libertà politica; è nella libertà politica - ha detto l’on. Moro – che la vita sindacale si esprime, che la forza ideale di coloro che sono più numerosi che chiedono giustizia può manifestarsi efficacemente; è nella libertà politica, presidio di tutte le libertà, che la dignità umana si afferma ed è garantita. È questa una grande conquista che tutti insieme dobbiamo conservare e sviluppare.</p><p class="paragraph" data-counter="19" id="p-19">Libertà e democrazia – ha ancora detto l’on. Moro – non sono sempre così sicure e stabili come talvolta si pensa: vi sono anche tristi e speriamo temporanee compromissioni di questo bene supremo in un mondo così ricco di fermenti, ma anche capace di involuzioni. Ebbene, noi che siamo un paese libero, difendiamo la libertà come suprema ragione di vita, difendiamola con la rivendicazione dei nostri diritti, ma anche con il nostro senso di responsabilità cioè con la nostra capacità di determinare, da uomini liberi, la vita del paese. Perché – ha concluso il Presidente del Consiglio – proprio sulla congiunzione di questi due elementi, la forte affermazione dei propri diritti ed il giusto riconoscimento dei propri doveri, scaturisce la più sicura garanzia per un avvenire libero e giusto del nostro paese.</p></body></html>