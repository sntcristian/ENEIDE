<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.1.0.169" name="dcterms.relation"/><meta content="10.48678/unibo/aldomoro1.1.0.169" name="dcterms.identifier"/><meta content="Moro, Aldo, Azione Cattolica, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 1, Gli anni giovanili (1932-1946), a cura di Gaetano Crociata e Paolo Trionfini, edizione e nota storico-critica di Tiziano Torresi, Bologna, Università di Bologna, 2021. DOI: https://doi.org/10.48678/unibo/aldomoro1.1.0.169." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Gli anni giovanili (1932-1946), 2021" name="description"/><title>Azione Cattolica</title>
<div id="mentionMeta"><meta about="https://w3id.org/moro/enoam/data/azione-cattolica" typeof="foaf:Organization"/><meta about="https://w3id.org/moro/enoam/data/azione-cattolica" content="Azione Cattolica Italiana" property="rdfs:label"/><meta about="https://w3id.org/moro/enoam/data/azione-cattolica" property="owl:sameAs" resource="http://www.wikidata.org/entity/Q3318304"/><meta about="https://w3id.org/moro/enoam/data/movimento-ecclesiale-di-impegno-culturale" typeof="foaf:Organization"/><meta about="https://w3id.org/moro/enoam/data/movimento-ecclesiale-di-impegno-culturale" content="Movimento Laureati di Azione Cattolica" property="rdfs:label"/><meta about="https://w3id.org/moro/enoam/data/movimento-ecclesiale-di-impegno-culturale" property="owl:sameAs" resource="http://www.wikidata.org/entity/Q3866579"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/chiesa" typeof="foaf:Organization"/><meta about="https://w3id.org/moro/enoam/data/chiesa" content="Chiesa" property="rdfs:label"/><meta about="https://w3id.org/moro/enoam/data/chiesa" property="owl:sameAs" resource="http://www.wikidata.org/entity/Q34651"/><meta about="https://w3id.org/moro/enoam/data/unioni-professionali" typeof="foaf:Organization"/><meta about="https://w3id.org/moro/enoam/data/unioni-professionali" content="Unioni professionali" property="rdfs:label"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>Azione Cattolica</h1><p class="paragraph" data-counter="1" id="p-1">Il <span about="https://w3id.org/moro/enoam/data/110169/v1/mention-13" class="mention organization" id="mention-13" property="dcterms:references" resource="https://w3id.org/moro/enoam/data/movimento-ecclesiale-di-impegno-culturale" typeof="deo:Reference">Movimento Laureati</span> fa parte dell’<span about="https://w3id.org/moro/enoam/data/110169/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/azione-cattolica" typeof="deo:Reference">Azione Cattolica</span> e ne costituisce anzi la energia direttrice, come una élite qualificata dai titoli, estremamente impegnativi, della cultura.</p><p class="paragraph" data-counter="2" id="p-2">Non è inopportuno soffermarsi un poco a meditare su questa appartenenza e su ciò che essa significa, specie per la coincidenza felice di un Convegno Nazionale di <span about="https://w3id.org/moro/enoam/data/110169/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/azione-cattolica" typeof="deo:Reference">Azione Cattolica</span>, al quale siamo invitati a partecipare con questo spirito aperto di fraterna collaborazione per ideali veramente comuni.</p><p class="paragraph" data-counter="3" id="p-3">Certo il <span about="https://w3id.org/moro/enoam/data/110169/v1/mention-14" class="mention organization" id="mention-14" property="dcterms:references" resource="https://w3id.org/moro/enoam/data/movimento-ecclesiale-di-impegno-culturale" typeof="deo:Reference">Movimento Laureati</span> ha, nel più grande organismo, una singolare struttura, la quale riflette i compiti peculiari che sono ad esso affidati e si esprime in una scioltezza di forme, in una agilità di movimento, in una apertura di cuore, le quali cose tutte sono strumento per il suo delicato lavoro di apostolato tra le classi colte. Unico tra i movimenti di <span about="https://w3id.org/moro/enoam/data/110169/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/azione-cattolica" typeof="deo:Reference">Azione Cattolica</span>, esso riceve infatti nel suo seno anche coloro che di quella non fanno parte e pure ne accolgono il cordiale invito apostolico e se ne sentono, in maniera larghissima, membri aderenti o periferici. Questa singolare struttura sta per avere una rinnovata consacrazione mediante la costituzione di libere unioni professionali, promosse dal <span about="https://w3id.org/moro/enoam/data/110169/v1/mention-15" class="mention organization" id="mention-15" property="dcterms:references" resource="https://w3id.org/moro/enoam/data/movimento-ecclesiale-di-impegno-culturale" typeof="deo:Reference">Movimento Laureati</span>, ma svincolate da esso, per realizzare una maggiore e, nella libertà da forme e vincoli, più fruttuosa aderenza all’ambiente professionale. In breve, e certo grossolanamente, si può dire che le <span about="https://w3id.org/moro/enoam/data/110169/v1/mention-25" class="mention organization" id="mention-25" property="dcterms:references" resource="https://w3id.org/moro/enoam/data/unioni-professionali" typeof="deo:Reference">Unioni</span> verranno organizzando arditamente gli aderenti non membri di <span about="https://w3id.org/moro/enoam/data/110169/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/azione-cattolica" typeof="deo:Reference">Azione Cattolica</span> e si realizzeranno come agili organismi di penetrazione delle singole specializzazioni professionali.</p><p class="paragraph" data-counter="4" id="p-4">Ed intanto il <span about="https://w3id.org/moro/enoam/data/110169/v1/mention-16" class="mention organization" id="mention-16" property="dcterms:references" resource="https://w3id.org/moro/enoam/data/movimento-ecclesiale-di-impegno-culturale" typeof="deo:Reference">Movimento Laureati</span>, nella sua struttura ufficiale e tradizionale, conserverà il collegamento tra i nuovi organismi, ne alimenterà lo spirito di cultura nel riconoscimento di una vocazione unica nella varietà delle esperienze professionali, garantirà quello spirito religioso che costituisce di tutti i movimenti sociali cristiani la ragione determinante. Ma soprattutto esso stabilirà e terrà fermo in ogni circostanza il legame con l’<span about="https://w3id.org/moro/enoam/data/110169/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/azione-cattolica" typeof="deo:Reference">Azione Cattolica</span>, dalla quale siffatti organismi professionali sono generati e nello spirito della quale – ed è lo spirito della <span about="https://w3id.org/moro/enoam/data/110169/v1/mention-20" class="mention organization" id="mention-20" property="dcterms:references" resource="https://w3id.org/moro/enoam/data/chiesa" typeof="deo:Reference">Chiesa</span> – debbono restare.</p><p class="paragraph" data-counter="5" id="p-5">V’è oggi in molti ambienti una certa tendenza, sostenuta naturalmente da una perfetta buona fede, a svalutare l’<span about="https://w3id.org/moro/enoam/data/110169/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/azione-cattolica" typeof="deo:Reference">Azione Cattolica</span>, a ricercare, sia pure nel nome del cristianesimo e per una determinante nettamente religiosa, altre forme di associazione fuori dell’organismo base della collaborazione dei laici all’apostolato gerarchico. Quel che ha di sano questa tendenza è stato compreso e ricevuto con tempestività dal <span about="https://w3id.org/moro/enoam/data/110169/v1/mention-17" class="mention organization" id="mention-17" property="dcterms:references" resource="https://w3id.org/moro/enoam/data/movimento-ecclesiale-di-impegno-culturale" typeof="deo:Reference">Movimento Laureati</span>, che, in un primo tempo, si è aperto ad accogliere aderenti non iscritti all’<span about="https://w3id.org/moro/enoam/data/110169/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/azione-cattolica" typeof="deo:Reference">Azione Cattolica</span> ed ora, di più, va promovendo le <span about="https://w3id.org/moro/enoam/data/110169/v1/mention-26" class="mention organization" id="mention-26" property="dcterms:references" resource="https://w3id.org/moro/enoam/data/unioni-professionali" typeof="deo:Reference">Unioni</span> Professionali, le quali danno in blocco, ma non impegnando i singoli, la loro adesione all’<span about="https://w3id.org/moro/enoam/data/110169/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/azione-cattolica" typeof="deo:Reference">Azione Cattolica</span>. Ma bisogna guardarsi dagli eccessi, sopratutto dalle incomprensioni generate da pigrizia o da malanimo. Per questa ragione il <span about="https://w3id.org/moro/enoam/data/110169/v1/mention-18" class="mention organization" id="mention-18" property="dcterms:references" resource="https://w3id.org/moro/enoam/data/movimento-ecclesiale-di-impegno-culturale" typeof="deo:Reference">Movimento Laureati</span> si è, da principio, organizzato intorno ad un nucleo fedele ed attivo di iscritti ai vari rami di <span about="https://w3id.org/moro/enoam/data/110169/v1/mention-9" class="mention organization" id="mention-9" property="dcterms:references" resource="https://w3id.org/moro/enoam/data/azione-cattolica" typeof="deo:Reference">Azione Cattolica</span> e senza tentennamenti, con perfetta lealtà, ha dichiarato la sua natura. Per questa ragione ancora adesso tien ferma la sua funzione di collegamento e di generale indirizzo delle unioni Professionali, di cui garantisce, pure nella perfetta libertà delle forme, lo spirito apostolico in collaborazione con la Gerarchia.</p><p class="paragraph" data-counter="6" id="p-6">Io prego gli amici di tutta <span about="https://w3id.org/moro/enoam/data/110169/v1/mention-19" class="mention place" id="mention-19" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> di tenere ben fermi questi principi e di non lasciarsi sedurre da falsi miraggi di una completa novità e di una assoluta indipendenza, le quali certo fallirebbero allo scopo in questo momento di effervescenza, per quanto promettenti in apparenza, per tanto ingannatrici.</p><p class="paragraph" data-counter="7" id="p-7">La nostra vera forza, quella che ci permetterà di superare il dislivello di questo momento eccezionalmente difficile, è nel nostro essere radicati nella <span about="https://w3id.org/moro/enoam/data/110169/v1/mention-21" class="mention organization" id="mention-21" property="dcterms:references" resource="https://w3id.org/moro/enoam/data/chiesa" typeof="deo:Reference">Chiesa</span>, e parti di un organismo multiforme ed attivo con compito ufficiale di promuovere l’inserimento del laicato nella <span about="https://w3id.org/moro/enoam/data/110169/v1/mention-22" class="mention organization" id="mention-22" property="dcterms:references" resource="https://w3id.org/moro/enoam/data/chiesa" typeof="deo:Reference">Chiesa</span> e l’avvicinamento alla Gerarchia.</p><p class="paragraph" data-counter="8" id="p-8">Dell’<span about="https://w3id.org/moro/enoam/data/110169/v1/mention-10" class="mention organization" id="mention-10" property="dcterms:references" resource="https://w3id.org/moro/enoam/data/azione-cattolica" typeof="deo:Reference">Azione Cattolica</span> molte cose si possono dire, ma non certo che manchi ad essa molto e buon lavoro da fare. Si può lamentare che non abbia sufficiente autorità, abbastanza compattezza, e tutta la necessaria larghezza di vedute in questo momento tanto grave.</p><p class="paragraph" data-counter="9" id="p-9">Ma questi son difetti di funzionamento e di essi alcune colpe, molte o poche che siano, abbiamo noi laureati, che siamo l’energia pensante dell’<span about="https://w3id.org/moro/enoam/data/110169/v1/mention-11" class="mention organization" id="mention-11" property="dcterms:references" resource="https://w3id.org/moro/enoam/data/azione-cattolica" typeof="deo:Reference">Azione Cattolica</span>. Sopratutto a queste cose si può porre rimedio meditando, lavorando, amando. Ma fermiamoci su questa via pericolosa di creare duplicati che ci snaturano, di presentarci, ad un certo punto, restando noi stessi, con altro nome. Il che è, oltre tutto, una cosa goffa e tradisce la mancata attuazione del nostro compito più urgente, che è di adeguare il nostro organismo alle necessità larghissime di comprensione e di accoglimento cordiale del mondo che si agita intorno a noi.</p><p class="paragraph" data-counter="10" id="p-10">Come tutte le cose, anche l’<span about="https://w3id.org/moro/enoam/data/110169/v1/mention-12" class="mention organization" id="mention-12" property="dcterms:references" resource="https://w3id.org/moro/enoam/data/azione-cattolica" typeof="deo:Reference">Azione Cattolica</span> è ad una svolta, la quale dovrebbe risultare definita, in gran parte almeno, da questo Convegno. Perciò ci pare urgentissimo sottolineare che essa abbia il coraggio del proprio nome e del proprio programma, il che vuol dire ad un tempo spirito di unità e di disciplina e straordinaria larghezza di forme e di esperienze; che, soprattutto, essa sia cosciente della sua altissima funzione di condurre in modo cosciente nella <span about="https://w3id.org/moro/enoam/data/110169/v1/mention-23" class="mention organization" id="mention-23" property="dcterms:references" resource="https://w3id.org/moro/enoam/data/chiesa" typeof="deo:Reference">Chiesa</span> gli uomini che lavorano, i cittadini del mondo, gli attori della vita quotidiana di cui è fatta la storia dei popoli e di dare così alla <span about="https://w3id.org/moro/enoam/data/110169/v1/mention-24" class="mention organization" id="mention-24" property="dcterms:references" resource="https://w3id.org/moro/enoam/data/chiesa" typeof="deo:Reference">Chiesa</span>, non nella forma, ma nella sostanza, una struttura democratica.</p><p>Aldo Moro</p></body></html>