<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.1.126" name="dcterms.relation"/><meta content="10.48678/unibo/aldomoro1.3.1.126" name="dcterms.identifier"/><meta content="Moro, Aldo, [Replica al Consiglio Nazionale della Dc del 10-12 novembre 1962], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, Segretario della DC (1959-1963), a cura di Leopoldo Nuti e Paolo Pombeni, edizione e nota storico-critica di Valentina Casini, Bologna, Università di Bologna, 2021. DOI: https://doi.org/10.48678/unibo/aldomoro1.3.1.126." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Segretario della DC (1959-1963), 2021" name="description"/><title>[Replica al Consiglio Nazionale della Dc del 10-12 novembre 1962]</title>
<div id="mentionMeta"><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/><meta about="https://w3id.org/moro/enoam/data/napoli" typeof="dcterms:Location"/><meta about="https://w3id.org/moro/enoam/data/napoli" content="Napoli" property="rdfs:label"/><meta about="https://w3id.org/moro/enoam/data/napoli" property="owl:sameAs" resource="http://www.wikidata.org/entity/Q2634"/><meta about="https://w3id.org/moro/enoam/data/partito-socialista-italiano" typeof="foaf:Organization"/><meta about="https://w3id.org/moro/enoam/data/partito-socialista-italiano" content="Partito socialista italiano" property="rdfs:label"/><meta about="https://w3id.org/moro/enoam/data/partito-socialista-italiano" property="owl:sameAs" resource="http://www.wikidata.org/entity/Q590750"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

<div id="footnoteMeta"><meta about="https://w3id.org/moro/enoam/data/valentina-casini" typeof="foaf:Person"/><meta about="https://w3id.org/moro/enoam/data/valentina-casini" content="Valentina Casini" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1 class="title-1">[Replica al Consiglio Nazionale della Dc del 10-12 novembre 1962]</h1><p>Cari amici,</p><p class="paragraph" data-counter="1" id="p-1">lasciatemi esprimere al termine di questa sessione la mia soddisfazione per l’elevatezza del dibattito che si è svolto in questi giorni in un organo altamente responsabile nella vita del partito qual è il nostro consiglio nazionale. Un dibattito il cui significato e la cui importanza non possono sfuggire alle forze politiche ed al paese. Lasciatemi sottolineare l’obiettivo rilievo degli interventi che si sono susseguiti, lucidi, appassionati, tesi alla interpretazione del momento politico, alla ricerca della via migliore che la <span about="https://w3id.org/moro/enoam/data/131126/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span> deve percorrere per tutelare gli interessi fondamentali della nazione. Tutto quello che è stato detto qui mi è apparso interessante ed utile. Non cambia questo mio giudizio sia che si tratti di esponenti della maggioranza sia che si tratti di elementi di opposizione. Le particolari vedute, le diverse interpretazioni, l’accento posto su questo o quello aspetto della situazione hanno avuto un valore stimolante per me, e, credo, anche per il Partito. È da questo complesso che emerge il quadro politico senza confusione, ma anche senza semplicismo. Le cose difficili sono anche complesse; ma difficoltà e complessità non ci fermeranno nel nostro cammino. Vi sono grato per tutto quello che avete detto. Il Consiglio Nazionale ha fatto tutto il suo dovere; ha fatto un buon lavoro. Il momento è certo delicato, ma la vostra intelligenza, la vostra passione, l’amore, in tutti, per il partito mi incoraggiano e mi danno fiducia. L’impressione nel paese del resto non può essere diversa: una impressione di forza, di consapevolezza, di responsabilità. Il mandato affidatoci dal Congresso di <span about="https://w3id.org/moro/enoam/data/131126/v1/mention-8" class="mention place" id="mention-8" property="dcterms:references" resource="https://w3id.org/moro/enoam/data/napoli" typeof="deo:Reference">Napoli</span><sup><a href="#curatornote-1" id="curatornote-ref-1">[1]</a></sup> viene dunque assolto in modo penetrante e serio. Si verifica lo svolgimento del nostro lavoro, per andare avanti in piena fedeltà ai nostri ideali e in costante aderenza agli obiettivi politici che ci siamo proposti o che sono sempre dinanzi a noi.</p><p class="paragraph" data-counter="2" id="p-2">Vi ringrazio tutti dunque, cari amici<sup><a href="#curatornote-2" id="curatornote-ref-2">[2]</a></sup>, ed in particolare voi che avete condotto la vostra azione di opposizione, significativa ed importante in un partito democratico come il nostro, con grande senso di responsabilità e con moderazione, con l’intento di controllare e temperare e non di negare e capovolgere la linea politica del partito fissata al Congresso di <span about="https://w3id.org/moro/enoam/data/131126/v1/mention-9" class="mention place" id="mention-9" property="dcterms:references" resource="https://w3id.org/moro/enoam/data/napoli" typeof="deo:Reference">Napoli</span>. Con questo, per quel che significa e per quel che promette, mostrate di voler accogliere ancora una volta il mio pressante invito all’unità del partito ed alla cordiale collaborazione tra noi. Questa unità e questa collaborazione sono appunto essenziali al partito, mentre esso si prepara ad un nuovo e decisivo incontro con il corpo elettorale<sup><a href="#curatornote-3" id="curatornote-ref-3">[3]</a></sup>. Questo incontro richiede una integrità evidente del Partito, una sua capacità di rappresentare tutto intero il suo vastissimo elettorato, una fondamentale unità di sentimenti e d’intendimenti che valga ad accreditare pienamente la <span about="https://w3id.org/moro/enoam/data/131126/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span>.</p><p class="paragraph" data-counter="3" id="p-3">Valgano queste mie parole assolutamente sincere e rispettose a dissipare l’impressione, che ha trovato espressione in qualche intervento, che vi sia una discriminazione o almeno una differenza di peso e di significato tra i democratici cristiani in rapporto alle idee manifestate ed alle posizioni assunte nel gioco delle maggioranze e delle minoranze. Agli amici di minoranza va il rispetto e l’apprezzamento del partito proprio per le valutazioni che essi formulano e con le quali alimentano la dialettica nel partito e contribuiscono, anche polemicamente, a farci trovare la strada giusta.</p><p class="paragraph" data-counter="4" id="p-4">Rispettare, apprezzare, valorizzare queste persone ed idee, per la loro importante presenza, per la loro insostituibile funzione, non significa naturalmente, oltre che comprendere e tenere in conto, anche accettare puramente e semplicemente queste idee. Il che sarebbe paralizzante o introdurrebbe talvolta un elemento di contraddizione che renderebbe discontinua ed incerta l’azione del partito. Gli amici non si stupiranno perciò, se io non posso accogliere il loro ordine del giorno, in quanto ritengo possibile e necessario, dando atto con riconoscenza della fervida e feconda opera esplicata sin qui dal governo<sup><a href="#curatornote-4" id="curatornote-ref-4">[4]</a></sup>, la prosecuzione dell’attività di governo e l’attuazione del suo programma in quel quadro politico che ho cercato di delineare nella mia relazione e che, in tutti i complessi aspetti di cui si compone e che io ho messo in luce con assoluta schiettezza, si mostra conforme agli interessi del partito ed a quelli del paese.</p><p>°°°°</p><p class="paragraph" data-counter="5" id="p-5">La linea prescelta al Congresso di <span about="https://w3id.org/moro/enoam/data/131126/v1/mention-10" class="mention place" id="mention-10" property="dcterms:references" resource="https://w3id.org/moro/enoam/data/napoli" typeof="deo:Reference">Napoli</span> ha raccolto anche in questo Consiglio Nazionale un larghissimo consenso. Di questa politica è stato pienamente confermato il significato ed il valore. L’importante è che la <span about="https://w3id.org/moro/enoam/data/131126/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span>, malgrado tutte le difficoltà di ieri e di oggi, si ritrovi in un obiettivo di sviluppo democratico, di libertà, di incisiva azione sociale, di valorizzazione delle forze politiche che convergono o possono essere fatte convergere, con chiarezza e lealtà, per arricchire la vita democratica. È una politica liberatrice e di giustizia ed insieme una politica di solidarietà democratica nella linea costante della <span about="https://w3id.org/moro/enoam/data/131126/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span> così come essa può esprimersi nella attuale situazione politica del paese, di fronte a nuovi problemi, nuove esigenze, nuove possibilità.</p><p class="paragraph" data-counter="6" id="p-6">Mi pare che il consenso si sia anche manifestato in rapporto agli sviluppi dell’avvenire; apprezzamento per la decisione socialista con la quale, in prospettiva, viene a cadere la pregiudiziale che finora precludeva una diretta ed organica collaborazione del <span about="https://w3id.org/moro/enoam/data/131126/v1/mention-13" class="mention organization" id="mention-13" property="dcterms:references" resource="https://w3id.org/moro/enoam/data/partito-socialista-italiano" typeof="deo:Reference">PSI</span> con i partiti democratici al livello del governo centrale e dei costituendi governi locali<sup><a href="#curatornote-5" id="curatornote-ref-5">[5]</a></sup>.</p><p class="paragraph" data-counter="7" id="p-7">Prospettiva apprezzabile, ma che richiede una maturazione dalla quale risulti delineata, nei punti essenziali ed irrinunciabili, da me indicati, la piattaforma di collaborazione accettabile dalla <span about="https://w3id.org/moro/enoam/data/131126/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span> e conforme agli interessi fondamentali del Paese. Tra essi lasciatemi ricordare ancora il valore dell’alleanza atlantica, in forza della quale l’<span about="https://w3id.org/moro/enoam/data/131126/v1/mention-14" class="mention place" id="mention-14" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> fermamente si colloca nel mondo occidentale ed in esso persegue obiettivi di sicurezza e di pace<sup><a href="#curatornote-6" id="curatornote-ref-6">[6]</a></sup>. Sicché allo stato delle cose, pur avendo presente nella sua importanza il contesto politico nel quale ci muoviamo, la <span about="https://w3id.org/moro/enoam/data/131126/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span>, anche in vista delle elezioni, può definire meglio, in coerenza con la sua tradizione, i suoi ideali, la sua funzione nella vita nazionale, la sua fisionomia politica ed il suo programma, nel quale non solo l’elettorato ma anche le forze politiche possono trovare motivi di meditazione ed insieme di incoraggiamento in vista del dialogo che si proporrà dopo le elezioni.</p><p>°°°°°°°</p><p class="paragraph" data-counter="8" id="p-8">Dal Congresso di <span about="https://w3id.org/moro/enoam/data/131126/v1/mention-11" class="mention place" id="mention-11" property="dcterms:references" resource="https://w3id.org/moro/enoam/data/napoli" typeof="deo:Reference">Napoli</span> a questa prospettiva avvenire, per la quale lavoriamo ad un tempo con severità e con condiscendenza, con prudenza e pazienza, il cammino, lo abbiamo visto insieme, è lungo e difficile. Il cammino che abbiamo già percorso e quello che ci resta da percorrere. Interpretazioni sommarie e facili non sono consentite, ma neppure, mi sembra, pessimistiche e scoraggianti. Non tutto si è fatto; non tutto è bene in quel che è accaduto ma qualche cosa si è fatto, qualche cosa di utile è accaduto in vista degli obiettivi che ci eravamo proposti. Forse, è stato detto da molti, il ritmo è stato più celere che non si fosse pensato e sperato. Le cose sono un po’ andate avanti da sole ed hanno proposto problemi nuovi, emersi prima che non si potesse prevedere. Ma è il senso complessivo di questo movimento che conta e che è illuminato dalla prospettiva la quale appare all’orizzonte, anche se ancora largamente informe e condizionata. Ecco perché non ci pare possibile ed utile fermarci; ecco perché ci sembra che sia piuttosto la iniziativa che non un arresto polemico, capace di persuadere, porre problemi, forzare le situazioni. In questo spirito, che è costruttivo e fiducioso, ma non certo di abbandono e di cedimento, vogliamo andare avanti, dando concreta attuazione alla formula politica prescelta, sia con la realizzazione del programma, sia con il perseguimento essenziale e contestuale degli obiettivi politici di fondo. L’impresa, abbiamo detto, è troppo importante, per giustificare la rinuncia e l’inerzia. La rinuncia e l’inerzia, da parte di chicchessia, sarebbero inammissibili e colpevoli. Perciò dobbiamo procedere insieme, collegando impegno ad impegno, sforzo a sforzo, senso di responsabilità a senso di responsabilità. È in questo lavoro comune che si diventa più vicini e più solidali, che si prepara quel domani che non può emergere in un istante, ma è destinato a scaturire da un processo che non si arresta, da una continua, comune, crescente assunzione di responsabilità. Il prima, come ho detto, non si può immaginare del tutto distinto dal dopo; lo condiziona invece e lo prepara. Diciamo queste cose con profondo senso di responsabilità e spirito costruttivo. Bisogna evitare che questo tempo di attesa e di preparazione diventi il tempo di nessuno: un tempo di pigrizia, di disinteresse e di reciproco allontanamento.</p><p class="paragraph" data-counter="9" id="p-9">In questo tempo invece nulla deve andare perduto, nulla deve essere compromesso, nulla deve essere risparmiato, che possa portare avanti il processo politico in corso.</p><p class="paragraph" data-counter="10" id="p-10">Dunque, cari amici, ci collochiamo in una posizione definita che deve dire qualche cosa di significativo, anche ora, al corpo elettorale. Deve dire il senso della nostra azione; la nostra prudenza e la nostra speranza; la nostra attenzione rivolta a salvaguardare le cose essenziali delle quali tutti abbiamo parlato con una sostanziale confortante concordia. Deve dire, questa nostra posizione, che nessuna confusione è possibile ed è da temere: che noi siamo qui con la nostra fisionomia genuina di partito democratico, di partito garante, di partito altamente responsabile, che non ha rinunciato e non intende rinunciare alla sua funzione di orientamento e di guida. È in questa fisionomia che si devono trovare i motivi di una collaborazione dignitosa ed efficace, non al di fuori di essa, nella rinuncia e nella debolezza. Vogliamo avere forza morale e politica e anche forza elettorale quante bastino ad assumere ancora una volta il nostro compito, a prendere il peso delle nostre responsabilità. La <span about="https://w3id.org/moro/enoam/data/131126/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span> non ha abdicato e non abdicherà. Essa ha perciò bisogno di tutti i suoi uomini, del patrimonio prezioso della sua competenza ed esperienza, del suo fedele elettorato.</p><p class="paragraph" data-counter="11" id="p-11">Al termine di questa legislatura<sup><a href="#curatornote-7" id="curatornote-ref-7">[7]</a></sup> dev’essere ben chiaro che non si è perduto niente e si è fatto invece un passo in avanti, guardando senza paura a nuove esigenze, a nuovi problemi, a nuove possibilità. Dobbiamo ritrovarci ancora più in alto e in una posizione più sicura.</p><p class="paragraph" data-counter="12" id="p-12">Per questo ho fatto appello, non invano, alla nostra unità ed alla nostra solidarietà. Siete tutti essenziali per noi, con le vostre idee, la vostra sensibilità, il vostro amore per il partito, di cui nessuno può dubitare. Se vorrete darmi la vostra fiducia, se vorrete che riprenda il mio pesantissimo compito, cercherò di interpretare con assoluta fedeltà ed obiettività l’anima del partito. Tutte le mie forze, la mia intelligenza, la mia fede saranno date senza risparmio per il compito ed il successo della <span about="https://w3id.org/moro/enoam/data/131126/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span></p><ol id="curatorNotes"><li about="https://w3id.org/moro/enoam/data/131126/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/valentina-casini" typeof="fabio:Comment"> VIII Congresso nazionale della Dc, Napoli 27-31 gennaio 1962. <a href="#curatornote-ref-1">↑</a></li><li about="https://w3id.org/moro/enoam/data/131126/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/valentina-casini" typeof="fabio:Comment"> Nella bozza dattiloscritta conservata in Acs, la frase inizia come segue: «Cari Amici, Vi ringrazio di tutto cuore per la Vostra partecipazione a questo dibattito. Vi ringrazio tutti ed in particolare voi […]». <a href="#curatornote-ref-2">↑</a></li><li about="https://w3id.org/moro/enoam/data/131126/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/valentina-casini" typeof="fabio:Comment"> Nella primavera del 1963 si sarebbero svolte le elezioni politiche. <a href="#curatornote-ref-3">↑</a></li><li about="https://w3id.org/moro/enoam/data/131126/v1/curatornote-4" id="curatornote-4" property="dcterms:creator" resource="https://w3id.org/moro/enoam/data/valentina-casini" typeof="fabio:Comment"> Governo Fanfani IV (21 febbraio 1962 – 20 giugno 1963), basato sulla coalizione tra Dc, Psdi e Pri e sull’astensione del Psi sul voto di fiducia a seguito di una intesa sul programma di governo, e poggiato sulla prospettiva dell’ingresso dei socialisti nella maggioranza. <a href="#curatornote-ref-4">↑</a></li><li about="https://w3id.org/moro/enoam/data/131126/v1/curatornote-5" id="curatornote-5" property="dcterms:creator" resource="https://w3id.org/moro/enoam/data/valentina-casini" typeof="fabio:Comment"> Il 7 ottobre 1962, in occasione del 70° anniversario della fondazione del Psi, Nenni aveva proposto alle forze di maggioranza un accordo di legislatura e l’ingresso organico del partito nel governo; cfr. il testo del discorso di Nenni alla manifestazione a Roma in «Avanti», 8 ottobre 1962. Tale impostazione fu ratificata dalle successive sedute del Comitato centrale del Psi.  <a href="#curatornote-ref-5">↑</a></li><li about="https://w3id.org/moro/enoam/data/131126/v1/curatornote-6" id="curatornote-6" property="dcterms:creator" resource="https://w3id.org/moro/enoam/data/valentina-casini" typeof="fabio:Comment"> L’Italia aveva aderito alla Nato fin dalla sua istituzione nel 1949. <a href="#curatornote-ref-6">↑</a></li><li about="https://w3id.org/moro/enoam/data/131126/v1/curatornote-7" id="curatornote-7" property="dcterms:creator" resource="https://w3id.org/moro/enoam/data/valentina-casini" typeof="fabio:Comment"> III Legislatura (12 giugno 1958 – 15 maggio 1963). <a href="#curatornote-ref-7">↑</a></li></ol></body></html>