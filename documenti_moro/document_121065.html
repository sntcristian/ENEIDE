<!DOCTYPE html>
<html><head><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.065" name="dcterms.relation"/><meta content="10.48678/unibo/aldomoro1.2.1.065" name="dcterms.identifier"/><meta content="Moro, Aldo, Un’azione immediata, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.065." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Un’azione immediata</title>


</head><body><h1>Un’azione immediata</h1><p class="paragraph" data-counter="1" id="p-1">Il disordine e la incertezza che regnano in questo momento nella vita sociale non solo del nostro paese, ma del mondo, questa crisi che travolge e rende in tanta parte inutilizzabili le strutture della nostra società hanno, per comune riconoscimento, un significato che trascende le immediate esigenze della vita di relazione e tocca invece le profondità dello spirito umano sulla sua ricerca di una verità rasserenatrice ed equilibratrice.</p><p class="paragraph" data-counter="2" id="p-2">Da ciò emerge naturale il richiamo alle energie morali dell’uomo, alla sua libertà e responsabilità le quali son capaci di creare un nuovo mondo. Da ciò la necessità, vigorosamente affermata, di una educazione degli spiriti, la quale offra orientamenti decisi e costruttivi alla stessa vita sociale e ponga il presupposto necessario di un nuovo ordine nelle istituzioni e nelle leggi. </p><p class="paragraph" data-counter="3" id="p-3">Ad un tale indirizzo graduale, gerarchico ed armonico, il quale tien conto della realtà umana e tutti i motivi che ne sollecitano ordinatamente lo svolgimento, i cristiani non possono consentire. La riforma di costumi come presupposto per la riforma delle leggi è un postulato della interiorità cristiana che non rinunzia ad ordinare il mondo delle relazioni umane, ma solo si accinge a questa grande fatica, a questo immancabile compito nel pieno possesso dei mezzi che permettono di giungere alla metà.</p><p class="paragraph" data-counter="4" id="p-4">Tuttavia innegabilmente in questa posizione si annida un pericolo. Quando infatti le strutture sociali sono, come oggi, sconnesse ed inefficienti, quando il disorientamento diffuso e l’incertezza dell’avvenire rendono possibile o addirittura preparano ogni avventura, è pur necessario che tutti coloro cui stanno a cuore le sorti della umanità, anche quelli che preferiscono il lavoro interiore e profondo, anche quelli che in vista di una meta lontana, non curano i successi immediati, rivolgano la loro vigile attenzione ai problemi dell’oggi, i quali oggi soltanto possono essere risoluti.</p><p class="paragraph" data-counter="5" id="p-5">Educare gli uomini è opera, per quanto essenziale, pertanto lunga ed ardua. Gli avvenimenti che si svolgono obbedendo alla logica interna delle situazioni sociali e politiche non sempre sanno e possono attendere che quella grande opera sia compiuta. Non prestare attenzione alla storia che passa e determina un corso nuovo che potrebbe rendere vano ogni più serio lavoro di riedificazione umana, potrebbe essere per noi un’imprudenza fatale. É in questa complessa considerazione, è in questo impegno di presenza vigile in tutte le direzioni e per tutte le necessità la gravità singolare delle ore veramente decisive della storia. Quando tutto è normale o quasi, vi può essere una rigorosa divisione dei compiti, una netta distinzione di responsabilità, una lungimirante pazienza, ed una volontaria limitazione dell’apporto che ogni uomo dà alla storia del mondo. Ma le grandi ore non permettono di vedere secondo linee così chiare e distinte, di scindere nettamente il proprio campo di lavoro dalla altrui, di fare progetti illimitati da eseguire fedelmente ed integralmente senza distrazioni. </p><p class="paragraph" data-counter="6" id="p-6">Le grandi ore della storia – e noi ne viviamo una – eludono le distinzioni dei compiti e delle responsabilità, confondono il presente con l’avvenire, perché in esse l’oggi può esaurire ed aprire possibilità immense, accendono di passione gli uomini che non vogliono restare ai margini nel cammino della storia. Se oggi domandiamo esatte delimitazioni del nostro lavoro, se vogliamo misurare tutto con un metro di soffocante razionalità, se non ci apriamo anche noi al nuovo e all’imprevisto, se non sentiamo l’urgenza di un divenire che rompe tutti gli schemi e irride a tutti i calcoli, dobbiamo fortemente temere di essere superati. Per un mondo incandescente e convulso occorre un’azione concreta e risolutiva. Per un popolo sul quale l’educazione non ha operato a sufficienza occorre, perché non sia tutto perduto, la forza impetuosa della suggestione e della passione. La fede poi non dovrebbe essere incapace di queste prove. Il lavoro interiore e profondo non è negato né rinviato; esso si compie con il suo ritmo silenzioso ed efficace, mentre sulla scena del mondo, con lo spirito dell’interiorità cristiana, noi prendiamo decisioni immediate per un’azione che non potrebbe subire neppure il rinvio di un istante.</p></body></html>