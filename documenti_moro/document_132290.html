<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.290" name="dcterms.relation"/><meta content="10.48678/unibo/aldomoro1.3.2.290" name="dcterms.identifier"/><meta content="Moro, Aldo, [Discorso tenuto a Bologna in occasione dell’incontro dei giovani Dc], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.290." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Discorso tenuto a Bologna in occasione dell'incontro dei giovani Dc</title>
<div id="mentionMeta"><meta about="https://w3id.org/moro/enoam/data/luigi-gui" typeof="foaf:Person"/><meta about="https://w3id.org/moro/enoam/data/luigi-gui" content="Luigi Gui" property="rdfs:label"/><meta about="https://w3id.org/moro/enoam/data/luigi-gui" property="owl:sameAs" resource="http://www.wikidata.org/entity/Q1415906"/><meta about="https://w3id.org/moro/enoam/data/luigi-gui" content="Gui, Luigi" property="skos:prefLabel"/></div>

<div id="footnoteMeta"><meta about="https://w3id.org/moro/enoam/data/michele-cento" typeof="foaf:Person"/><meta about="https://w3id.org/moro/enoam/data/michele-cento" content="Michele Cento" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1 class="title">Discorso tenuto a Bologna in occasione dell'incontro dei giovani Dc </h1><p class="paragraph" data-counter="1" id="p-1">Cari giovani vi ringrazio per avermi voluto tra voi ed accolto amichevolmente. È con questo stesso sentimento che io vi saluto, compiacendomi per queste giornate di studio sui problemi propri della vostra età. Sono lieto di questo incontro per una ragione tutta personale. Per molti e molti anni ho avuto la possibilità per il mio lavoro di vivere in contatto con i giovani e di cogliere in loro il segno del mutamento e del progresso della vita, un respiro, ogni giorno, nuovo e più vasto. E un contatto nel quale ho più ricevuto che dato. Ma ne sono lieto anche in considerazione dell'ufficio che ricopro ed al quale soprattutto debbo la cortesia del vostro invito. </p><p class="paragraph" data-counter="2" id="p-2">La mia responsabilità mi obbliga a comprendere la realtà sociale in tutti i suoi aspetti e le sue esigenze, a prendere possesso per dare ad essa una disciplina ed una garanzia. Un governo democratico è quindi profondamente interessato, naturalmente attento a quello che accade nella società e matura nella coscienza pubblica. E tanto più attento deve essere nelle epoche di svolta, nell'età che sono non di assestamento ma di creazione. Tale è questa nella quale viviamo ed in essa, tra i dati nuovi, è una gioventù che ha acquistato un alto grado di maturazione, di tensione e di potere. Ciò fa sì che i giovani contino ed insieme che esista il problema del loro armonioso inserimento nella società. È una realtà, la prima, che incoraggia chiunque voglia non far stagnare, ma perennemente alimentare ed arricchire la vita. È, il secondo, un problema che esiste, per voi come per noi, e che insieme, appunto, siamo chiamati a risolvere. La vostra umana e civile consapevolezza dimostra che voi appunto potete e dovete contribuire a risolverlo. Ed io sono qui, per dirvi che sentiamo questa vostra maturità e presenza, che abbiamo fiducia in voi, che cogliamo i tanti problemi che i giovani propongono, che siamo pronti a lavorare in ogni campo, perché si dia risposta ad ogni interrogativo e sia soddisfatta, nei limiti delle nostre possibilità, ogni vostra legittima esigenza. </p><p class="paragraph" data-counter="3" id="p-3">Lo Stato direttamente, ed altre pubbliche istituzioni, svolgono per i giovani, non solo entro la scuola, ma anche fuori di essa, una complessa attività ricreativa, educativa e di sviluppo. Inoltre molte cose voi stessi, da voi, siete chiamati a fare, che lo Stato in qualche modo condiziona e favorisce. Ebbene, noi vorremmo vedere, grado a grado, fortemente accresciuta questa attività che a voi si indirizzato che voi stessi promuovete con l'aiuto discreto ed efficace al quale avete diritto. In ogni caso alla indicazione degli obiettivi, alla ricerca degli strumenti più idonei, alle esperienze da tentare, alle opportune forme di coordinamento voi dovete dare il contributo insostituibile della vostra iniziativa e della vostra cooperazione. </p><p class="paragraph" data-counter="4" id="p-4">A questo scopo mira il lavoro di studio e di proposta per il quale il Governo ha costituito un comitato largamente rappresentativo e con un netto significato politico, poiché in esso, sia pure in aperto dialogo con rappresentanti delle amministrazioni più interessate e con l'ausilio di esperti, siete voi giovani chiamati, con una larga autonomia, a dire una parola decisiva sui compiti dello Stato per quanto vi riguarda e sulle aspirazioni ed esigenze della gioventù italiana. È un segno questo della crescente partecipazione dei giovani, in posizione di responsabilità, alla vita culturale, sociale e politica del Paese. Essi non sono più solo destinatari di provvidenze, passivi beneficiari di una iniziativa burocratica dello Stato, in questo caso veramente inconcepibile. Invece, secondo una concezione moderna e democratica della società e dello Stato, i giovani sono, per la loro parte, protagonisti, gestori dei propri interessi, custodi dei propri ideali, liberi creatori del proprio avvenire e, in definitiva, di quello del Paese. Gli interessi giovanili, dei quali va riconosciuta la legittimità e promossa la soddisfazione riguardano naturalmente in modo eminente il mondo del lavoro e la condizione operaia: con quelle molteplici e significative accentuazioni che si riferiscono alla sensibilità particolare dei giovani, alla preparazione professionale, all'accesso al lavoro ed alle sue modalità di svolgimento in condizioni di libertà e di sicurezza. Ma se si allarga lo sguardo più alla funzione sociale che i giovani vanno mano a mano assumendo con ogni genere di attività professionale, appare dominante il momento della formazione ed essenziale il compito della scuola.</p><p class="paragraph" data-counter="5" id="p-5">È proprio la scuola che in Italia va rompendo, mano a mano ed in modo ormai sempre più deciso, ogni incrostazione classista, ogni residuo di privilegio, nell'obbligo eguale dello studio base per tutti, nell'espansione della scuola, nel riconosciuto diritto allo studio per tutti i meritevoli ed infine nell'adeguamento qualitativo degli ordinamenti scolastici alle esigenze della società ed alla vocazione, sensibilità e partecipazione del giovane. Se si paragona il bilancio di oggi della pubblica istruzione a quello di vent'anni fa, le masse studentesche di oggi a quelle del recente e meno recente passato, se si guarda al peso che la scuola ha oggi, come fatto spirituale e sociale, nella vita della nazione, non si può negare che un grande passo avanti è stato compiuto nel soddisfare le esigenze di formazione nella società italiana senza alcuna discriminazione. </p><p class="paragraph" data-counter="6" id="p-6">So bene che, per tanti aspetti, siamo più indietro di quanto vorremmo e che ciò determina comprensibili reazioni. Certo, noi pure misuriamo esattamente il vuoto che c'è e che deve essere colmato. Ma, essendo operatori nell'attività di governo, conoscendo il costo di ogni cosa e la molteplicità di esigenze, giuste, ma praticamente incompatibili, che devono essere soddisfatte, possiamo dire che in complesso non di colpevole inerzia si tratta, ma di un progredire della società, nelle aspirazioni e rivendicazioni, ad un ritmo più veloce che non possa essere quello delle realizzazioni, tenuto anche conto della disponibilità dei mezzi. In realtà vi sono sviluppi altamente apprezzabili nell'espansione e nel finanziamento della scuola, mentre siamo più indietro nella riforma degli ordinamenti scolastici, i quali si rivelano ogni giorno più inadeguati e scarsamente coerenti fra loro. Questa è una deficienza reale che il senso di responsabilità dei partiti, qualche volta paralizzati nella ricerca dell'ottimo ordinamento, dovrebbe consentire di affrontare immediatamente all'inizio della nuova legislatura. Se non si può, purtroppo, accrescere la disponibilità di mezzi tanto quanto si vorrebbe, si può invece eccitare alla ideazione della nuova scuola, utilizzare rapidamente le molteplici esperienze già raccolte ed attingere anche ormai, caduta ogni diffidenza, al vostro stesso contributo di idee e di esigenze in quel dialogo che, nel reciproco rispetto e senza forzature, vogliamo stabilire o approfondire nell'università e fuori dall'università. </p><p class="paragraph" data-counter="7" id="p-7">Il che è possibile, è atteso, è essenziale solo che talune posizioni estremistiche e politicizzanti cedano il passo ad un civile e costruttivo incontro nella doverosa considerazione di ciascuna funzione nella vita della scuola. Per quanto riguarda l'università ad indicare lo spirito con il quale i relativi problemi vengono affrontati, preferisco mettere prima in evidenza gli aspetti più significativi e schiettamente positivi del movimento in atto nel mondo universitario: l'interesse per la scuola, il senso della propria dignità, l'ansia di partecipare, partendo da qui, alla costruzione di un mondo nuovo. C'è una vita universitaria inquieta sì, ma alla ricerca di un approdo profondamente rinnovatore, costruttivo e capace di fare avanzare la nostra società secondo i valori di libertà che, pur suscettibili di diverse e più ardite applicazioni, sono il più importante retaggio che noi lasciamo alle generazioni che avanzano. </p><p class="paragraph" data-counter="8" id="p-8">In questo fermento di idee e di esperienze, sconcertante qualche volta, non privo di rischi, ma con i segni di una straordinaria ed accettabile vitalità, si inseriscono forze che non vogliono migliorare nel suo complesso il sistema democratico per renderlo sempre più degno dell'uomo, ma perseguono obiettivi politici di un radicale estremismo ai quali, in definitiva, la università è subordinata. E vi sono poi coloro che vogliono ad un tempo esercitare la violenza per antica vocazione e screditare lo Stato democratico come incapace di difendere il sistema di libertà e la convivenza civile con la forza del diritto. Ogni posizione distruttiva e potenzialmente violenta, destinata a sfociare prima o poi dal terreno della scuola su quello dello Stato, non può non essere severamente condannata. Come non può non essere fortemente denunciata ogni iniziativa di violenza e disordine, diretta a fare dell'università la piattaforma di un gioco politico che lo Stato democratico non può consentire e non consentirà. La consapevolezza che abbiamo della complessità del fenomeno e di questi aspetti negativi e pericolosi non ci impedisce di cogliere né la serietà di talune insofferenze e richieste né il valore positivo, nella scuola e fuori della scuola, della nuova presa di coscienza che i giovani hanno oggi di sé e della conseguente loro rilevanza politica. Possiamo dire che la pressione esercitata, la tensione realizzata, pur frammezzo a sconcertanti commistioni, hanno fatto emergere nella università un dato nuovo che richiede, ed io credo trova ormai una possibilità di dialogo serio e rispettoso tra tutte le componenti della vita universitaria, un dialogo al quale vengano apporti di idee e di stati d'animo, di duttilità e prontezza spirituale, da parte di tutti. Perché solo a condizione che questa generale tensione vi sia, l'incontro può essere capace di costruire in maniera il più possibile consensuale una università nuova, più viva, più operosa, più legata alla realtà sociale ed alla condizione umana. Questo sbocco positivo, riconosciuto come possibile ed utile, ha indotto il Governo ad agire, con grande prudenza, lasciando il più possibile alle stesse forze della vita universitaria di pervenirvi attraverso una difficile opera di interna chiarificazione, di selezione dei reali interessi universitari, di convergenze di opinioni con un minimo di capacità rappresentativa. Ma debbo dire che prudenza, consapevolezza e rispetto non significano abdicazione dello Stato ai suoi compiti di garanzia democratica contro ogni disordine e violenza, da qualsiasi parte provengano. </p><p class="paragraph" data-counter="9" id="p-9">Questa doverosa attenzione alla sostanza positiva del mondo giovanile in fermento ha indotto il Governo una volta riconosciuta l'impossibilità di approvare la riforma <span about="https://w3id.org/moro/enoam/data/132290/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/luigi-gui" typeof="deo:Reference">Gui</span><sup><a href="#curatornote-1" id="curatornote-ref-1">[1]</a></sup>, che era un serio atto di buona volontà ed una prima conquista, che avrebbe potuto essere integrata e perfezionata, a dare la sua adesione alla proposta di legge dei gruppi di maggioranza, che conteneva in pochi articoli, bene strutturati ed equilibrati, una posizione assai avanzata, dando il via ad una vasta sperimentazione di nuovi ordinamenti nelle facoltà opportunamente integrate in tutte le loro componenti. Debbo dire il mio rammarico per il fatto che i partiti di opposizione abbiano praticamente sbarrato il cammino a questa proposta di emergenza o per una visione chiusa ed irriproducibile della vita universitaria o per una tattica elettorale, quale è quella comunista, che obbliga quel partito ad essere sostenitore indiscriminato di ogni protesta, fautore del peggio, incapace di dare un serio contributo ad una soluzione positiva dei problemi della vita nazionale. </p><p class="paragraph" data-counter="10" id="p-10">Si è voluto, dunque, lasciare una situazione incandescente a fare da sfondo a questa campagna elettorale. Se ciò giovi ai comunisti, non tocca a me dire. Posso osservare solo che ciò non giova certo al Paese. È parso possibile ed utile al ministro <span about="https://w3id.org/moro/enoam/data/132290/v1/mention-1" class="mention person" id="mention-1" property="dcterms:references" resource="https://w3id.org/moro/enoam/data/luigi-gui" typeof="deo:Reference">Gui</span><sup><a href="#curatornote-2" id="curatornote-ref-2">[2]</a></sup> ed a me di consentire, passando per i varchi aperti dal vigente ordinamento giuridico, che sia attuata quella utile posizione di contatto tra tutte le componenti universitarie e quella possibilità di sperimentazione che sono più intensamente richieste, pure senza giungere a tutti i traguardi che l'approvazione della nota proposta di legge avrebbe reso accessibili.</p><p class="paragraph" data-counter="11" id="p-11">Non solo dall'università, ma dal mondo giovanile nelle sue multiformi espressioni, affiora qualche cosa che va al di là della pur importante revisione di alcune strutture sociali tradizionali. Malgrado l'interferenza di forze che mirano ad operare una contestazione globale del sistema ed a produrre irriducibili tensioni nel suo interno, resta vero che non solo è in discussione oggi una politica per la gioventù, ma che vi è una posizione politica della gioventù che o si esprime liberamente o s'inquadra negli schemi dei partiti e sempre con una spinta rivolta ad immaginare ed avvicinare l'Italia di domani. Quella che sarà governata dai giovani di oggi ed alla quale non si può pensare senza tenere il massimo conto delle loro aspirazioni e dei metodi che essi ci indicano come idonei a soddisfarle. Per questo esiste il dialogo anche delle generazioni, il contatto tra chi ha la responsabilità di gestire il presente e chi può senza preoccupazioni guardare all'avvenire, al mondo nuovo che potrà essere, che forse sarà domani. In questo spirito vogliamo parlare con voi, intensamente e con pieno rispetto. </p><p class="paragraph" data-counter="12" id="p-12">La nostra diversa posizione, la nostra indeclinabile responsabilità ci fa sentire qualche volta lontani e diversi gli uni dagli altri. Ma, nel fondo, non è così. Noi certo dobbiamo tenere conto di alcuni dati dai quali non si può prescindere e valutare i riflessi immediati e remoti di ogni atteggiamento. In voi è più libera l'esaltazione degli ideali. Esistono condizioni che potranno sì essere rimosse domani dall'evolvere della storia e dal trascorrere delle generazioni, ma oggi sono realtà alle quali guardare con lucida intuizione e con passione morale. Esse impongono non tanto cautele, quanto precisi indirizzi politici. In alternativa alla nostra concezione dei rapporti sociali, non starebbe una più intensa vita democratica, ma una condizione umana meno ricca, meno aperta, meno libera, sicura e stabile di quella che oggi, pur tra tante in soddisfazioni, tutela tuttavia la ricerca di più alte esperienze e consente uno sforzo di rinnovamento secondo giustizia dell'intera società. E così al vincolo dell'alleanza e della solidarietà con il mondo occidentale, in ordine ad interessi di comune difesa ed a ragioni di affinità ideale, sta oggi, come alternativa, non una pace garantita nella giustizia e nella libertà, ma un pericoloso squilibrio, una condizione di insicurezza, una inammissibile soggezione del nostro Paese, e dell'Europa, un nostro minor peso nella vita internazionale. Ed è la nostra una solidarietà che non esclude, nella realtà e nell' amicizia, uno spazio di libera valutazione, da far valere nelle sedi dove le decisioni si prendono e le utili consultazioni si compiono. La nostra è una politica di pace. </p><p class="paragraph" data-counter="13" id="p-13">Certo, qualche cosa si muove nel mondo che è nostro interesse e nostro dovere favorire. Il discorso con gli altri diventa più agevole e più costruttivo. Esso potrà approfondirsi ed allargarsi ed anzi sarà così fatalmente, perché, se l'equilibrio non si rompe e lo spirito di libertà e di pace può operare le proprie conquiste, questo è un cammino obbligato per l'umanità. Ma c'è sempre da rispettare il processo, che fa gradualmente maturare una realtà nuova, se non si vuole che una brusca svolta rimetta in discussione, non solo la sicurezza, ma la significativa libertà di movimento che in questi anni si è andata sperimentando. E lo si è fatto sotto la pressione di una nuova generazione che cominciava ad alimentare le sue speranze in un mondo più umano, più pulito, più degno, più pacifico di quello che, pur tra tante difficoltà, abbiamo potuto costruire. </p><p class="paragraph" data-counter="14" id="p-14">lo conosco, cari amici, la vostra ansia di trasformare, nel segno della giustizia e della libertà, la società italiana e la vostra volontà di impiegare a questo scopo le vostre generose energie e, accanto ad esse, lo stesso Stato democratico, non chiamato a dare una disciplina conservatrice ed immobile alla realtà sociale, ma a muoverla ed assestarla ad un più alto livello di giustizia. È questo il valore del vostro impegno politico, che indirizza la vostra attenzione verso lo Stato, esigendo da esso, con comprensibile impazienza, non una episodica azione riformatrice, ma un impulso vigoroso e costante per l'elevazione della dignità umana in ogni campo secondo le esigenze crescenti di una evoluzione civile, qual è quella in corso in Italia e nel mondo. Così avete fatto naturalmente da pungolo nel corso della legislatura, e avete criticato le lentezze e lacune, avete trovato dissonanti dalla vostra ispirazione ideale talune nostre decisioni ed avete, qualche volta, mostrato di credere che l'insufficienza di questo o di quel partito, di questa o quella persona, ne portassero la responsabilità. </p><p class="paragraph" data-counter="15" id="p-15">Questa critica non ci è mai dispiaciuta ed è stata sempre un elemento di rilievo nel riesame che, di volta in volta, personalmente o collegialmente, abbiamo fatto della situazione. Non sono qui certo per fare l'elenco delle cose realizzate né per negare l'incompiutezza della nostra opera riformatrice. Il limite nel tempo, il limite nei mezzi, il carattere talvolta reattivo di una società ansiosa di movimento, ma non sempre consapevole della direzione nella quale andare e dei prezzi da pagare per un progresso veramente riparatore e giusto, non hanno consentito di fare di più. E ciò malgrado, se guardate bene, alcune cose sono cambiate e divenute più giuste, moderne e umane, e molte premesse sono state poste per il domani. Per quel domani nel quale voi sarete più forti, più autorevoli, più presenti. Di quando in quando il mutare delle generazioni si raccoglie in un punto, che segna una svolta decisiva nella storia del mondo. Questo è in realtà il momento. Una nuova scienza, una nuova tecnica, una nuova autorità della coscienza morale, un più diffuso e pressante anelito di libertà, una impetuosa rivendicazione di giustizia, una nuova possibilità d'incontro umano, mentre sono ancora tante le ragioni di divisione e d'incomprensione nel mondo. C'è in tutto questo e su tutto questo una profonda inquietudine, una impaziente ricerca del nuovo e purtroppo valori morali meno vivi, qualche volta paurosamente meno vivi, che non richiedano coerentemente così alte mete di civile progresso. Ebbene ancora una volta queste cose nuove, così urgenti da rendere talvolta incancellabile una evoluzione graduale seppur veloce, vengono da voi, sono il frutto della vostra condizione umana, del compito che la vostra età ed il vostro tempo vi affida. Bisognerà dunque andare più rapidi in avvenire. Alcuni limiti nascenti sinora da insufficiente amalgama dei partiti e dal difficile inizio del nuovo lavoro saranno rimossi: ed altri, grado a grado, risulteranno meno severi, se nella disciplinata e consapevole accettazione del programma crescerà la ricchezza di una società, sempre più civilmente educata e pronta ad identificare le mete più giuste verso le quali tendere. Questo cammino più rapido, e incisivamente realizzatore, questo allargarsi degli orizzonti, la stessa aspirazione ad una esaltazione della società civile con i suoi valori e le sue risorse che non sono necessariamente di immediato rilievo politico sono dunque opera vostra. </p><p class="paragraph" data-counter="16" id="p-16">Voi date già un apporto determinante e progressivamente crescente alla politica del Paese con il vostro voto, con la vostra attività di partito, con la vostra multiforme presenza nella vita civile in Italia. Ma un apporto di esperienza dà pure la generazione che ha avuto ed ha la responsabilità del potere, così come del resto è viva e significativa la storia del partito in questi decenni. Ed in realtà il partito si svolge nel tempo, confronta alla luce dei problemi la validità e duttilità dei suoi principi, associa le generazioni nella volontà di far progredire la nazione secondo moduli nuovi e più incisivi. E così è importante per noi riconoscere che ci comprendiamo più che non sembri; che ricordiamo quel che va ricordato, ma che tendiamo insieme, in fondo, con gli stessi ideali alle stesse mete. E mentre il passato si colloca nella sua luce propria ed il presente si attenua sotto la pressione del nuovo è l'avvenire che domina e già indirizza i nostri programmi e le nostre scelte. Ebbene, tra le cose che noi vi lasciamo - ed è un dato sul quale conviene bene meditare nella pure spregiudicata critica delle giovani generazioni - è il pluralismo politico, il dialogo democratico ed in essi la realtà di un partito, come il nostro, d'ispirazione cristiana, ma operante validamente nella sua esclusiva responsabilità di una epoca storica che è stata ed è difficile e carica di rischi. </p><p class="paragraph" data-counter="17" id="p-17">Vi lasciamo la ragion d'essere, la fisionomia, che voi andrete completando e perfezionando, la funzione storica della Democrazia Cristiana. Un partito distinto e ben caratterizzato, senza sfumature di ambiguità, che non siano quelle, del tutto apparenti, nascenti dal dialogo politico. Un partito diverso e polemicamente differenziato dal Partito comunista, al quale la Dc contrappone la sua visione dell'uomo e della società secondo i principi di una libertà più profonda e più vera, di una vivida articolazione sociale. Nessuno degli interrogativi proposti dall'esperienza del comunismo ha avuto risposta soddisfacente, nessun nodo è stato sciolto nell'ambiguità di un partito che le circostanze hanno reso più prudente, ma non schierato senza riserve sulla trincea della libertà. Riconoscere al Partito comunista una efficace funzione di pungolo nella sua azione di opposizione non significa certo ritenerlo una componente di maggioranza a qualsiasi titolo, senza aprire incognite paurose e rischiare pericolosi riflussi nella vita politica italiana. A noi tocca la stessa coerenza nella lotta e nella contrapposizione che il comunismo usa nei nostri confronti. Esso dice con tutta serietà che bisogna battere la Dc. È questo infatti il punto di arresto della iniziativa comunista, per quanto abile e spregiudicata essa sia. Chi pensa che ci sia in gioco oggi qualche cosa di meno importante e decisivo di questo, si comporta con inconcepibile leggerezza. E questo punto di resistenza è lo stesso punto di garanzia della pluralità dei partiti e del loro libero movimento essenziale alla democrazia italiana. Tutto ciò è possibile nella misura in cui non solo la Dc tenga, ma lo stesso comunismo cominci a pagare il prezzo delle sue ambiguità e della sua opportunistica utilizzazione a fini eversivi delle proteste che esso non compone in un onesto quadro di reale alternativa al programma di governo. Vi lasciamo dunque, cari giovani, insieme con la fede nel nostro Partito e nella sua permanente ed essenziale funzione, quel culto della libertà che abbiamo difeso per tanti anni e che è un dato innegabile, ma quasi inavvertito nella vita politica del Paese, tanto è viva e operosa la nostra democrazia. </p><p class="paragraph" data-counter="18" id="p-18">È in questo ambiente che è cresciuta la vostra consapevolezza, la vostra attesa, la vostra protesta, che sono il lievito dell'Italia democratica di domani. Ebbene questa libertà si può perdere ed è stata infatti perduta e riconquistata con molto dolore e con molto sangue. Quando una società si muove, le prospettive che si schiudono sono grandi, ma non irrilevanti i pericoli. Ebbene, in questo momento che non esito a dire decisivo, è guardando a voi che si può avere speranza per il domani, che non sia la stanca ripetizione del passato, ma la realtà nuova che voi costruirete nel rispetto dei valori essenziali della nostra tradizione. </p><ol id="curatorNotes"><li about="https://w3id.org/moro/enoam/data/132290/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Il riferimento è alla legge di riforma dell’Università, nota come riforma Gui dal nome del ministro della Pubblica Istruzione Luigi Gui. La riforma fu proposta nel 1965 ma non venne approvata nel corso della IV legislatura, sia per i contrasti in seno alla maggioranza, sia per le proteste del mondo studentesco e accademico. <a href="#curatornote-ref-1">↑</a></li><li about="https://w3id.org/moro/enoam/data/132290/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Luigi Gui (1914-2010), politico democristiano e allora ministro dell’Istruzione. <a href="#curatornote-ref-2">↑</a></li></ol></body></html>