<!DOCTYPE html>
<html><head><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.189" name="dcterms.relation"/><meta content="10.48678/unibo/aldomoro1.2.1.189" name="dcterms.identifier"/><meta content="Moro, Aldo, Osservatorio 1 (febbraio 1948), in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.189." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Osservatorio 1 (febbraio 1948)</title>


</head><body><h1>Osservatorio 1 (febbraio 1948)</h1><p class="paragraph" data-counter="1" id="p-1">È un comune atteggiamento, soprattutto in sede politica, quello che sottovaluta l’azione delle élites intellettuali nel nome di una malintesa eguaglianza la quale elude la provvidenziale differenziazione delle possibilità umane.</p><p class="paragraph" data-counter="2" id="p-2">La colpa del resto di questo modo di pensare ricade anche in parte su di noi che troppo spesso abbiamo scambiato una posizione di particolare responsabilità con una posizione di privilegio, che abbiamo concepito diritti disgiunti da doveri, che abbiamo confuso la nostra causa, che è di intelligente responsabile contributo all’orientamento sociale del popolo, con quella dei detentori del potere economico.</p><p class="paragraph" data-counter="3" id="p-3">Malgrado le nostre colpe, la causa delle élites intellettuali resta distinta da qualsiasi altra ed è nella verità delle cose che essa trionfi nell’interesse delle stesse «masse popolari» ed a servizio di esse.</p><p class="paragraph" data-counter="4" id="p-4">La verità delle cose è che non vi è movimento di masse senza élites che lo promuovano: che non vi è azione senza intelligenza che la illumini e la inquadri nello sviluppo storico. Di questa vecchia verità, così largamente affermata e sperimentata, dobbiamo riprendere coscienza, mentre sono in corso movimenti sociali di straordinaria portata ed il ripudio della funzione attiva e selettiva delle minoranze mette in pericolo taluni valori umani dei quali le minoranze intellettuali sono i naturali custodi. Prendere coscienza di questa che è funzione e dovere invece che diritto e privilegio e non come un invito all’isolamento, ma come principio di una amorosa appassionata comunicazione di verità che, riconsacrando il legame indissolubile di élites e masse, si faccia storia.</p></body></html>