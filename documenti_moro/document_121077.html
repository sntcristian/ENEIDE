<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ wdt: http://www.wikidata.org/prop/direct/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.077" name="dcterms.relation"/><meta content="10.48678/unibo/aldomoro1.2.1.077" name="dcterms.identifier"/><meta content="Moro, Aldo, [Tutela penale della religione. La libertà di opinione, di coscienza e di culto], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.077." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>[Tutela penale della religione. La libertà di opinione, di coscienza e di culto]</title>
<div id="mentionMeta"><meta about="https://w3id.org/moro/enoam/data/mario-cevolotto" typeof="foaf:Person"/><meta about="https://w3id.org/moro/enoam/data/mario-cevolotto" content="Mario Cevolotto" property="rdfs:label"/><meta about="https://w3id.org/moro/enoam/data/mario-cevolotto" property="owl:sameAs" resource="http://www.wikidata.org/entity/Q3848440"/><meta about="https://w3id.org/moro/enoam/data/mario-cevolotto" content="mario-cevolotto" property="wdt:P1986"/><meta about="https://w3id.org/moro/enoam/data/mario-cevolotto" content="Cevolotto, Mario" property="skos:prefLabel"/></div>

<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>[Tutela penale della religione. La libertà di opinione, di coscienza e di culto]</h1><p class="paragraph" data-counter="1" id="p-1">[L’onorevole Moro] Si dichiara<sup><a href="#curatornote-1" id="curatornote-ref-1">[1]</a></sup> contrario all’emendamento aggiuntivo proposto dall’onorevole <span about="https://w3id.org/moro/enoam/data/121077/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/mario-cevolotto" typeof="deo:Reference">Cevolotto</span><sup><a href="#curatornote-2" id="curatornote-ref-2">[2]</a></sup>, perché ritiene che la tutela penale accordata dal Codice in materia sia opportunamente graduata. </p><p class="paragraph" data-counter="2" id="p-2">È chiaro che una tutela penale vi deve essere, e che quanto alla sostanza essa debba essere eguale per tutti; ma non può concordare che questa tutela, oltre che essere eguale in valore abbia eguale concreta esplicazione, perché la tutela penale deve essere graduata in proporzione all’entità del danno che viene arrecato. Se vi è una religione che è professata dalla stragrande maggioranza degli italiani, evidentemente in questo caso il danno e l’offesa sono più gravi di quello che non siano il danno e l’offesa arrecati attraverso il vilipendio di altri culti non professati dalla stragrande maggioranza del popolo italiano. </p><p class="paragraph" data-counter="3" id="p-3">Precisa che, domandando una posizione particolare per la Religione cattolica, non si richiede una disparità di principio, ma si richiede soltanto che la legislazione si adegui ad una realtà di fatto, per la quale le reazioni giuridiche debbano commisurarsi naturalmente al danno effettivo subito dalle coscienze. </p><p class="paragraph" data-counter="4" id="p-4">[L’onorevole Moro] Dichiara<sup><a href="#curatornote-3" id="curatornote-ref-3">[3]</a></sup> di essere sostanzialmente in disaccordo con l’onorevole <span about="https://w3id.org/moro/enoam/data/121077/v1/mention-1" class="mention person" id="mention-1" property="dcterms:references" resource="https://w3id.org/moro/enoam/data/mario-cevolotto" typeof="deo:Reference">Cevolotto</span>, e di ritenere che sia questo il luogo per dare un impegno preciso al legislatore penale, il quale valuterà in quale momento e in quale forma occorrerà applicare il criterio cui l’onorevole <span about="https://w3id.org/moro/enoam/data/121077/v1/mention-2" class="mention person" id="mention-2" property="dcterms:references" resource="https://w3id.org/moro/enoam/data/mario-cevolotto" typeof="deo:Reference">Cevolotto</span> ha accennato. </p><p class="paragraph" data-counter="5" id="p-5">[L’onorevole Moro] Insiste<sup><a href="#curatornote-4" id="curatornote-ref-4">[4]</a></sup> nella sua pregiudiziale circa la inopportunità di collocare nella Costituzione l’emendamento aggiuntivo proposto dall’onorevole <span about="https://w3id.org/moro/enoam/data/121077/v1/mention-3" class="mention person" id="mention-3" property="dcterms:references" resource="https://w3id.org/moro/enoam/data/mario-cevolotto" typeof="deo:Reference">Cevolotto</span>. </p><p class="paragraph" data-counter="6" id="p-6">[L’onorevole Moro] Fa osservare<sup><a href="#curatornote-5" id="curatornote-ref-5">[5]</a></sup> che, con l’articolo in esame, non si è più nell’ambito delle garanzie, ma in quello della libera esplicazione. È vero che sono state già votate delle norme che garantiscono la libera professione della sede religiosa, ma qui si prospetta il caso concreto di cittadini che non possono, per motivi indipendenti dalla loro volontà, godere di una libertà fisica.</p><ol id="curatorNotes"><li about="https://w3id.org/moro/enoam/data/121077/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene nel dibattito sulla proposta di emendamento avanzata dall’onorevole Mario Cevolotto: «Tutti i culti hanno diritto a eguale protezione penale contro il vilipendio loro, delle loro credenze, dei loro ministri e contro il turbamento delle loro funzioni». <a href="#curatornote-ref-1">↑</a></li><li about="https://w3id.org/moro/enoam/data/121077/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Mario Cevolotto (1887-1953), avvocato, giornalista, deputato all’Assemblea costituente per il gruppo della Democrazia del lavoro. Si veda la voce del DBI, a firma Mario Caravale, vol. 24, 1980. <a href="#curatornote-ref-2">↑</a></li><li about="https://w3id.org/moro/enoam/data/121077/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene rispondendo alle osservazioni dell’onorevole Mario Cevolotto, contrarie a una differenziazione delle tutele riservate alle diverse confessioni religiose. <a href="#curatornote-ref-3">↑</a></li><li about="https://w3id.org/moro/enoam/data/121077/v1/curatornote-4" id="curatornote-4" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro ribadisce la propria posizione di fronte alla insistenza dell’onorevole Mario Cevolotto di inserire nel testo costituzionale l’emendamento da lui proposto. <a href="#curatornote-ref-4">↑</a></li><li about="https://w3id.org/moro/enoam/data/121077/v1/curatornote-5" id="curatornote-5" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene nel dibattito sulla proposta di articolo presentata dall’onorevole Giuseppe Dossetti: «I rapporti di lavoro, l’appartenenza alle Forze armate o a pubblici servizi, la degenza in ospedali, ricoveri, istituti, carceri, non possono dar luogo a nessun impedimento di diritto o a nessun ostacolo di fatto in ordine all’adempimento dei doveri religiosi fondamentali e all’assistenza da parte dei ministri del culto seguito». <a href="#curatornote-ref-5">↑</a></li></ol></body></html>