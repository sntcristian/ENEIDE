<!DOCTYPE html>
<html><head><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.144" name="dcterms.relation"/><meta content="10.48678/unibo/aldomoro1.2.1.144" name="dcterms.identifier"/><meta content="Moro, Aldo, Osservatorio 4 (giugno 1947), in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.144." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Osservatorio 4 (giugno 1947)</title>


</head><body><h1>Osservatorio 4 (giugno 1947)</h1><p class="paragraph" data-counter="1" id="p-1">Mentre la pace, così faticosamente raggiunta, appare nuovamente minacciata da risorgenti imperialismi politici ed economici e dal formarsi di blocchi antagonistici ogni giorno più nettamente delineati, si fanno più appassionate le discussioni intorno ai metodi più adatti a riordinare il mondo, a creare unità continentali ed intercontinentali, le quali allontanino lo spettro pauroso della guerra. Si fa strada l’idea centrale di una organizzazione internazionale della pace, di un sistema che disciplini con la necessaria energia i singoli Stati, ne freni le pretese eccessive, ne ordini gli svolgimenti secondo una divisione unitaria e per interessi comuni. In un mondo che anela alla libertà e che tutto per essa è disposto a soffrire, c’è questa discordante, unanime, significativa invocazione dell’autorità, di una legge che dia, non solo tra i singoli, ma pure tra i popoli la certezza del diritto, di una forza che la conservi perennemente valida e la realizzi ovunque sia necessario.</p><p class="paragraph" data-counter="2" id="p-2">Il cristiano, che conosce accanto al valore supremo della libertà quello altrettanto grande dell’autorità, il cristiano che l’autorità vede nascere da Dio stesso e ad essa guarda conseguentemente con grandissima trepida venerazione, non può certo dolersi di questa esigenza di armonia che si fa strada tra le tragiche rovine di troppe inutili guerre. Ma non si può non notare, d’altra parte, che in molti questa attesa di una sicura riposante armonia è segno di debolezza e di sfiducia, di sfiducia verso lo Stato, la cui azione libera e responsabile nel corso storico si ritiene necessario frenare in un rigido schema di vita collettiva.</p><p class="paragraph" data-counter="3" id="p-3">Ma questa sfiducia non è giustificata né per l’uomo, né per lo Stato che è per se stesso una formazione umana nella quale la solidarietà si è affermata ed il valore coordinante della legge morale ha fatto le sue prove. Vero è che nessun esperimento di nuove e più rigide organizzazioni internazionali può avere successo, se non sia restaurato lo Stato nella sua dignità e responsabilità. Il che è necessario non solo per dare una salda base di libertà ai nuovi istituti autoritari della comunità internazionale, ma pure per restituire a questo mondo stanco la fiducia in se stesso, negli strumenti di unità nei quali si esprime una forza morale capace di affrontare una più grande battaglia per un più pieno successo di pace tra gli uomini.</p></body></html>