<!DOCTYPE html>
<html><head prefix="rdfs: http://www.w3.org/2000/01/rdf-schema# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.195" name="dcterms.relation"/><meta content="10.48678/unibo/aldomoro1.2.1.195" name="dcterms.identifier"/><meta content="Moro, Aldo, Un dovere morale, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.195." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Un dovere morale</title>


<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="fabio: http://purl.org/spar/fabio/ dcterms: http://purl.org/dc/terms/"><h1>Un dovere morale</h1><p class="paragraph" data-counter="1" id="p-1">Vi sono dei momenti nella storia nei quali la distinzione tra privato e pubblico è impossibile e si fa chiara invece la naturale connessione tra il destino dell’uomo e quello della collettività. In questi momenti il senso sociale si ravviva e la direttiva morale comprende doveri sociali di grandissima portata. Senza dubbio quello delle elezioni politiche del 1948<sup><a href="#curatornote-1" id="curatornote-ref-1">[1]</a></sup> è uno di questi momenti.</p><p class="paragraph" data-counter="2" id="p-2">Nella nostra storia tumultuosa non si fa mai ordinaria amministrazione; ma in questo caso soprattutto per i turbati rapporti tra i popoli, per le interferenze e i riflessi di ordine internazionale, per i motivi ideologici che sono nello sfondo della lotta politica, per il carattere nettamente conclusivo delle decisioni che stanno per essere prese è evidente il valore “storico” della scelta proposta al popolo italiano ed insieme il suo significato umano che tocca l’ideologia e la vita morale. Tutto insomma può essere salvato come tutto può essere travolto dall’atteggiamento di ciascuno di noi. E ciò senza punto drammatizzare intorno a ciò che “avverrà” in relazione a un determinato orientamento elettorale, ma solo considerando che si tratta di una domanda seria alla quale bisogna dare una risposta a sua volta seria ed impegnativa.</p><p class="paragraph" data-counter="3" id="p-3">Noi speriamo che a questa aspettativa coloro che fanno professione di intelligenza stiano per rispondere degnamente. Intendiamoci, non si tratta solo di votare e di far votare in adempimento di un dovere personale, per quanto si è detto or ora, inderogabile. Si tratta di più di prendere e far prendere coscienza del significato profondo, del valore storico, dei lontani riflessi della decisione che si sta per prendere. Ed è proprio nel cogliere il sostrato della lotta politica, le realtà morali e religiose che stanno a base di determinati orientamenti e mancano in altri, gli effettivi indirizzi al di là delle parole e della polemica contingente che dovrebbe farsi pronta ed acuta l’intelligenza umana. Il popolo ha diritto di chiedere agli uomini di cultura un indirizzo e di vedere sorretta dal giudizio meditato dell’intellettuale la sua intuizione. Questo esame condotto al di là della superficie, al di là degli immediati obbiettivi politici, può condurre ad assumere ed a fare assumere di fronte a determinati movimenti un atteggiamento diverso da quello suggerito da una prima impressione o da un impeto di generosità non controllata o dalla reazione istintiva verso altre forze che non sembrano incarnare perfettamente il loro ideale. È evidente che nessuna buona volontà o buona fede possono riuscire a scindere ciò che costituisce una realtà unitaria o ad eliminare da un indirizzo politico la ideologia che lo informa e ne indica il significato profondo nella storia umana.</p><p class="paragraph" data-counter="4" id="p-4">Che questa ragione ideologica, e cioè in definitiva umana e morale, stia a base della scelta che oggi si è chiamati a fare, non può esservi dubbio. Noi sappiamo che il cristianesimo come dottrina di fraternità umana, di libertà responsabile della persona, di giustizia integrale verso Dio e verso gli uomini non è estraneo a questa vicenda, anche se essa sembra toccare solo il contingente. Sappiamo che nei confronti di esso vi sono così affinità come incompatibilità e che ricercare le une e le altre è, se pure difficile e talvolta doloroso, tuttavia doveroso per chiunque sia fedele al cristianesimo. Sappiamo che, senza essere esplicitamente una dichiarazione di fede, la nostra scelta di oggi ha con la nostra fede legami profondi che impongono al cristiano una particolarissima attenzione ed una speciale fermezza. E, sapendo queste cose, noi abbiamo fiducia che i cristiani sappiano agire in questo momento storico con risoluta coerenza.</p><p class="paragraph" data-counter="5" id="p-5">Più volte in questa rivista abbiamo messo in rilievo la funzione di superiore comprensione e di avviamento all’unità che è propria del mondo della cultura. Domandando oggi a tutti, ed agli intellettuali prima che agli altri, di assumere un atteggiamento netto e di fare il loro dovere verso la verità, non crediamo di contraddire a quella funzione di armonia e di intesa. Scegliere il proprio posto nel mondo e servire in esso non è rottura dell’unità della famiglia umana, sin quando non vi si accompagni mancanza di rispetto e di amore verso coloro da cui divide una diversa concezione della vita. Siamo chiamati a servire la verità, professandola e apertamente sostenendola, ma con profondo rispetto per tutti. È questo rispetto, nel quale si concreta quella lealtà democratica che è cosa veramente cristiana, che ci permetterà di riprendere domani, dopo questa scelta, il nostro cammino nel quale vogliamo che tutti ci possano accompagnare in una comunità fraterna.</p><ol id="curatorNotes"><li about="https://w3id.org/moro/enoam/data/121195/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Il riferimento è alle elezioni politiche del 18 aprile 1948, le prime dopo l’entrata in vigore della Costituzione. Sulla base di esse si diede avvio alla prima legislatura (1948-1953) ma soprattutto si ebbero le indicazioni fondamentali sugli orientamenti politico-ideologici maggioritari sia sul piano interno che internazionale.  <a href="#curatornote-ref-1">↑</a></li></ol></body></html>