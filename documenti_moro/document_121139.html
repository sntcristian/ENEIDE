<!DOCTYPE html>
<html><head><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.139" name="dcterms.relation"/><meta content="10.48678/unibo/aldomoro1.2.1.139" name="dcterms.identifier"/><meta content="Moro, Aldo, Osservatorio 2 (maggio 1947), in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.139." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Osservatorio 2 (maggio 1947)</title>


</head><body><h1>Osservatorio 2 (maggio 1947)</h1><p class="paragraph" data-counter="1" id="p-1">Il dibattito sul tema della indissolubilità del matrimonio e sul riconoscimento costituzionale del principio è stato veramente rivelatore. Nel fondo non era in discussione un problema politico o di tecnica legislativa, ma un problema morale e perciò di civiltà. Una concezione etica che ignori il valore del sacrificio, del superamento di sé, della sofferta dedizione ad un ideale non può evidentemente considerare indissolubile il matrimonio. L’indissolubilità contrasta con la libertà intesa come arbitrio e con il valore della persona concepita in termini di felicità. Ma essa invece coincide puntualmente con la libertà morale e con la dignità umana che si afferma, se è necessario, con il sacrificio di interessi contingenti in vista di una superiore finalità sociale. Il dibattito è stato, da questo punto di vista, superficiale e non ha toccato il fondo del problema. Ma i motivi di divergenza, ai quali or ora si accennava, sono emersi tuttavia e debbono indurre a riflettere con molta attenzione. La progressiva insensibilità per le ragioni che giustificano una nobile tradizione tante volte secolare dimostra un mutarsi progressivo del costume. È una nuova moralità che sorge, più concreta, più aderente ai bisogni dell’uomo? È purtroppo un avvicinamento dell’etica agli interessi ed agli impulsi dell’uomo e cioè veramente un perdersi della moralità vera che è fondata sul dovere, disciplina gli impulsi ed esige rinunzie. È un grave monito che dobbiamo raccogliere.</p></body></html>