<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.264" name="dcterms.relation"/><meta content="10.48678/unibo/aldomoro1.3.2.264" name="dcterms.identifier"/><meta content="Moro, Aldo, [Resoconto del discorso tenuto a Stresa al convegno nazionale del Movimento giovanile della Dc], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.264." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Resoconto del discorso tenuto a Stresa al convegno nazionale del Movimento giovanile dellaDc</title>
<div id="mentionMeta"><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/><meta about="https://w3id.org/moro/enoam/data/nato" typeof="foaf:Organization"/><meta about="https://w3id.org/moro/enoam/data/nato" content="Alleanza Atlantica" property="rdfs:label"/><meta about="https://w3id.org/moro/enoam/data/nato" property="owl:sameAs" resource="http://www.wikidata.org/entity/Q7184"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Resoconto del discorso tenuto a Stresa al convegno nazionale del Movimento giovanile della Dc </h1><p class="paragraph" data-counter="1" id="p-1">La funzione che il movimento giovanile della <span about="https://w3id.org/moro/enoam/data/132264/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc</span> assolve nell'ambito del partito e, di riflesso, nella vita politica del paese, è una funzione di stimolo e di contestazione dell'esistente alla luce degli ideali democratici cristiani e dei grandi obiettivi di libertà e di sviluppo civile che sono perseguiti in una intensa esperienza democratica, quale viviamo oggi in <span about="https://w3id.org/moro/enoam/data/132264/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>. È ozioso domandarsi se in questa posizione vi sia tutta la verità e se per questo convenga aderirvi. La verità emerge nella dialettica delle posizioni diverse e, sovente, contrapposte. Ed è gran merito alimentare questa dialettica su basi di buona fede, di entusiasmo e di tensione morale. Lo stesso principio vale, più in generale, per il Partito. Per questa ragione la posizione che io assumo e che voi ben conoscete non può essere che piena di rispetto e di attenzione morale per ogni atteggiamento che tenda, comunque, a smuovere la realtà e a ricordare i grandi ideali di libertà, di giustizia e di pace che sono il fondamento del nostro impegno politico e la stessa ragion d'essere della <span about="https://w3id.org/moro/enoam/data/132264/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>. </p><p class="paragraph" data-counter="2" id="p-2">I giovani democratici cristiani da un lato giustamente si occupano di problemi giovanili e si sentono chiamati a vivere la loro età nella vita sociale con coraggiosa e lucida consapevolezza; dall'altro, operano come cittadini, sforzandosi di definire ed attuare nella lotta politica la loro intuizione di una democrazia viva, operosa e senza compromessi. È dunque giusto che noi concorriamo a dare una risposta alle loro esigenze, che sono quelle di una età esigente e feconda. È giusto che concorriamo con loro, lasciando ad essi di essere, in larga misura, protagonisti di questa meravigliosa e generosa esperienza. A questo scopo da tempo abbiamo pensato al modo non solo di coordinare e rendere sempre più significative le varie iniziative per la gioventù che lo Stato democratico prevede, ma anche di fare affidamento, a questo scopo, sul giudizio e sull'iniziativa dei giovani. Vorremmo perciò chiamarli a studiare il migliore ordinamento e coordinamento dell'azione statuale per i giovani, istituendo, come contiamo di fare, un apposito comitato misto che delinei un modo accettabile di compartecipazione giovanile alla soluzione dei problemi dei giovani. In vista di quello che sarà il risultato di questo esame, non abbiamo finora voluto disperdere vanamente il patrimonio e le residue attrezzature di una organizzazione giovanile, ovviamente superata dai tempi. Gli è che noi pensiamo al domani, nel quale vorremmo vedere i giovani impegnati in una propria iniziativa ed in possesso di alcuni strumenti per portarla avanti. </p><p class="paragraph" data-counter="3" id="p-3">È ben per questa partecipazione, che noi sollecitiamo, che abbiamo ascoltato le voci dei giovani nel predisporre la riforma che fosse questo un impegno assunto per loro e proiettato verso il domani della società italiana. Siamo certo consapevoli di non aver fatto in questo campo tutto quel che era desiderabile e necessario. Tuttavia si è lavorato con grande passione riuscendo ad allargare la scuola italiana a molti e, talvolta, a tutti, lasciando così cadere in larga misura ogni barriera di classe, operando con ciò stesso una grande rivoluzione sociale nel senso dell'eguaglianza e della giustizia. Se poi guardiamo i giovani come cittadini accanto ad altri cittadini, non possiamo non apprezzare la generosa ed impaziente sollecitazione, la quale può svolgersi in modo irreprensibile e fecondo, perché si salda con la prudenza, peraltro non arida ed insensibile che la nostra responsabilità ci impone. In realtà non vogliamo cose diverse, ma in modo diverso le stesse cose. I giovani si muovono sulla linea di un entusiasmo senza calcolo, noi di una accortezza non priva di passioni e di tensione morale. Essa ci fa più consapevoli di ideali che sono nostri e di una nostra autonoma caratterizzazione. Essa ci sospinge al dialogo democratico, ma ne indica i limiti, distinguendo il dialogo entro la maggioranza ed il corretto rapporto, proprio dei democratici, con l'opposizione che vogliamo rispettare ma con la quale non vogliamo patteggiare. È qui la radice della nostra apertura verso i socialisti e della nostra chiusura verso i comunisti, l'una e l'altra vissuta da democratici fiduciosi nella immensa forza creatrice della libertà. </p><p class="paragraph" data-counter="4" id="p-4">Se abbiamo scelto una coalizione ed una maggioranza, non vogliamo da essa tornare indietro, ma neppure andare avanti, là dove la libertà è oggetto di contestazioni ed il rischio troppo alto per essere affrontato a cuore leggero. A coloro che si mescolano con troppa facilità ed hanno meno fede nei nostri principi e ideali, ricordiamo le ragioni vitali di una polemica distinzione e la ricchezza creativa della nostra cristiana intuizione dell'uomo e della società. Per grande che sia (od appaia) lo stacco tra realtà e ideali noi crediamo che l'esperienza di centro-sinistra, perfettamente rispondente allo stadio di evoluzione politica del Paese, sia tutt'altro che superata e vada invece ravvivata e approfondita, per coglierne il ricco contenuto ideale, ben lungi dall'essere tutto approfondito e tanto meno esaurito. È un terreno questo sul quale l'interpretazione e l'azione sono ancora largamente da fare. Nulla sarebbe più pericoloso dell'andare alla ricerca di uno strumento esterno, di una formula nuova, per sfuggire alla responsabilità di ritrovare tutto il significato e la forza motrice della formula democratica che abbiamo prescelto. La nuova legislatura dovrà essere l'occasione di questo approfondimento ed un tempo di realizzazioni più rapide ed efficaci in una società più matura e con una classe dirigente già pronta. Immaginiamo anche che una collettività più ricca consenta di dare uno sbocco più visibile e persuasivo all'ansia di giustizia e di dignità umana che è dentro di noi. Infatti la ricchezza che dobbiamo ancora acquisire è limite alla nostra attuazione di un ordine di effettiva e generale dignità umana. </p><p class="paragraph" data-counter="5" id="p-5">Quel che abbiamo dobbiamo distribuire con giustizia, ma perché sia visibile una società nuova, dobbiamo avere di più, oltre che essere più giusti, sempre più rigorosamente giusti contro ogni privilegio ed ogni prepotenza. La nostra politica estera non può che essere una politica di pace. Questo è fuori discussione. Non abbiamo ambizioni, come non abbiamo servilismi. Ma, per realizzare la pace, abbiamo anche bisogno di un dialogo concreto, abbiamo bisogno di essere sicuri in una comunità a noi più vicina. Sciogliersi dai vincoli, abbandonare le garanzie che l'<span about="https://w3id.org/moro/enoam/data/132264/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/nato" typeof="deo:Reference">Alleanza Atlantica</span> ci offre, non ci farebbe, come ho già detto, né più liberi, né più autorevoli, né più sicuri. Invece, nello spazio che ci è proprio e nel quale non subiamo alcuna prepotenza, possiamo volere la pace e lavorare per essa; fare, come è già avvenuto, dell'alleanza non un diaframma che ci isoli, ma una base per un più vasto dialogo quale la nostra forza solidale ci ha consentito e la condizione odierna del mondo rende possibile e suggerisce. </p><p class="paragraph" data-counter="6" id="p-6">Consapevoli che l'equilibrio è un fattore di pace, non possiamo immaginarne dissociazioni ed abbandoni, ma possiamo concorrere a creare le condizioni per un contatto generatore appunto di pace. Non si vive degnamente, non si sviluppa una civiltà non si lavora per la causa della libertà umana e della solidarietà sociale, se non si hanno ideali, se non si accetta qualche cosa che è al di sopra di noi, se non si superano la limitatezza e l'egoismo per una superiore ragione o per una grande causa, per la quale essi possano impegnarsi e soffrire. È troppo poco, in termini di serio impegno morale e civile, respingere la guerra, se in cambio si accetta solo una libertà egocentrica, illimitata e vuota. La causa della pace è tutt'uno con la causa della dignità umana e del conseguente impegno morale e civile. Non si tratta di liberarsi dello Stato, della legge, della verità, ma di approfondire ed espandere la libertà, perché generi una società civile e giusta, nella quale i giovani democratici cristiani si possano riconoscere e nella quale possano riconoscere con orgoglio il proprio Paese. </p></body></html>