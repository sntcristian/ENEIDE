<!DOCTYPE html>
<html><head><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.066" name="dcterms.relation"/><meta content="10.48678/unibo/aldomoro1.2.1.066" name="dcterms.identifier"/><meta content="Moro, Aldo, Osservatorio 1 (novembre 1946), in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.066." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Osservatorio 1 (novembre 1946)</title>


</head><body><h1>Osservatorio 1 (novembre 1946)</h1><p class="paragraph" data-counter="1" id="p-1">Lo schematismo formale e la contemplazione di sé sono certamente il più grave impedimento alla efficacia dell’azione dei cattolici militanti. Impedimento di gran lunga maggiore che non sia quello costituito dall’ardore degli avversari e dalla loro abilità polemica. Bisogna in sostanza riuscire a mostrare che una fede religiosa non isola l’uomo e non comprime la vita, ma è anzi l’indispensabile tramite per una vera e fruttuosa comunione tra gli uomini e sicura salvaguardia di tutti i valori. Nessun astratto ragionamento può dare di questa verità una dimostrazione tanto efficace, quanto quella che viene da una esperienza religiosa effettivamente aperta agli impulsi più nobili e più schiettamente umani della vita. Questo motivo di libertà spirituale e di larga comprensione di tutte le cose non dev’essere solo intimamente vissuto, ma deve costituire il momento dominante in quella diffusione di idee e di stati d’animo cui attendono i cattolici militanti. A questa esigenza di contatto intimo ed immediato con il mondo che si vuol fermentare debbono volenterosamente sacrificarsi gli uomini che abbiano l’impaccio di inammissibili schemi. Anche questa rinunzia è segno di carità e servizio per l’ideale: lasciare che altri passino, se hanno lo spirito più giovane e pronto, se sanno accendere la scintilla di una comunicazione che possa evitare all’umanità una lotta mortale.</p></body></html>