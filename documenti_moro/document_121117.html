<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ wdt: http://www.wikidata.org/prop/direct/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.117" name="dcterms.relation"/><meta content="10.48678/unibo/aldomoro1.2.1.117" name="dcterms.identifier"/><meta content="Moro, Aldo, [I diritti inviolabili dell'uomo], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.117." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>[I diritti inviolabili dell’uomo]</title>
<div id="mentionMeta"><meta about="https://w3id.org/moro/enoam/data/roberto-lucifero-d-aprigliano" typeof="foaf:Person"/><meta about="https://w3id.org/moro/enoam/data/roberto-lucifero-d-aprigliano" content="Roberto Lucifero D'Aprigliano" property="rdfs:label"/><meta about="https://w3id.org/moro/enoam/data/roberto-lucifero-d-aprigliano" property="owl:sameAs" resource="http://www.wikidata.org/entity/Q3938910"/><meta about="https://w3id.org/moro/enoam/data/roberto-lucifero-d-aprigliano" content="roberto-lucifero" property="wdt:P1986"/><meta about="https://w3id.org/moro/enoam/data/roberto-lucifero-d-aprigliano" content="D, Aprigliano, Roberto, Lucifero" property="skos:prefLabel"/><meta about="https://w3id.org/moro/enoam/data/lelio-basso" typeof="foaf:Person"/><meta about="https://w3id.org/moro/enoam/data/lelio-basso" content="Lelio Basso" property="rdfs:label"/><meta about="https://w3id.org/moro/enoam/data/lelio-basso" property="owl:sameAs" resource="http://www.wikidata.org/entity/Q3229281"/><meta about="https://w3id.org/moro/enoam/data/lelio-basso" content="lelio-basso" property="wdt:P1986"/><meta about="https://w3id.org/moro/enoam/data/lelio-basso" content="Basso, Lelio" property="skos:prefLabel"/><meta about="https://w3id.org/moro/enoam/data/commissione-per-la-costituzione" typeof="foaf:Organization"/><meta about="https://w3id.org/moro/enoam/data/commissione-per-la-costituzione" content="Commissione per la Costituzione" property="rdfs:label"/><meta about="https://w3id.org/moro/enoam/data/commissione-per-la-costituzione" property="owl:sameAs" resource="http://www.wikidata.org/entity/Q3684787"/><meta about="https://w3id.org/moro/enoam/data/mario-rodino-di-miglione" typeof="foaf:Person"/><meta about="https://w3id.org/moro/enoam/data/mario-rodino-di-miglione" content="Mario Rodinò di Miglione" property="rdfs:label"/><meta about="https://w3id.org/moro/enoam/data/mario-rodino-di-miglione" property="owl:sameAs" resource="http://www.wikidata.org/entity/Q7332284"/><meta about="https://w3id.org/moro/enoam/data/mario-rodino-di-miglione" content="Rodinodi, Miglione, Mario" property="skos:prefLabel"/></div>

<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>[I diritti inviolabili dell’uomo]</h1><p class="paragraph" data-counter="1" id="p-1">Basteranno<sup><a href="#curatornote-1" id="curatornote-ref-1">[1]</a></sup>, credo, poche considerazioni per dar ragione dell’emendamento proposto da noi e dai colleghi comunisti<sup><a class="" href="#curatornote-2" id="curatornote-ref-2">[2]</a></sup>, in quanto l’emendamento di cui ora discutiamo non è di sostanza, ma essenzialmente di forma: obbedisce, cioè, a ragioni di opportunità. Non ho pertanto da svolgere considerazioni di carattere politico, ma soltanto da far presente ai colleghi quali sono le ragioni di opportunità che ci hanno indotti a presentare questo emendamento.</p><p class="paragraph" data-counter="2" id="p-2">Nel corso della discussione generale, e già prima, nel corso della discussione in sede di <span about="https://w3id.org/moro/enoam/data/121117/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/commissione-per-la-costituzione" typeof="deo:Reference">commissione</span>, al progetto primitivo di questo articolo erano state fatte delle critiche, le quali sostanzialmente vertevano su questo punto: che si tratti di un articolo il quale contiene una finalizzazione della libertà individuale, della dignità della persona. Sembrava perciò che fosse piuttosto un’indicazione di carattere politico, umanistico, da trasferire in un preambolo, anziché un preciso articolo di Costituzione a contenuto giuridico. Da un altro punto di vista si era osservato che le formazioni sociali di cui si parla in questo articolo come titolari di diritti che la Repubblica italiana riconosce e garantisce non sono facilmente individuabili. Si chiedeva perciò che vi fosse una precisazione su questo punto.</p><p class="paragraph" data-counter="3" id="p-3">Mossi da queste preoccupazioni, abbiamo cercato di sfrondare e semplificare l’articolo, eliminando anzitutto quella indicazione finalistica che è al principio della formula del progetto di Costituzione, là dove è detto: «Per tutelare i principi inviolabili e sacri di autonomia e dignità della persona e di umanità e giustizia fra gli uomini». Abbiamo riconosciuto che effettivamente queste espressioni possono apparire ridondanti e non confacenti alla natura stringata di un articolo di legge costituzionale.</p><p class="paragraph" data-counter="4" id="p-4">D’altra parte la finalizzazione contro la quale si sono rivolte, entro certi limiti, giustamente, le critiche dell’onorevole <span about="https://w3id.org/moro/enoam/data/121117/v1/mention-4" class="mention person" id="mention-4" property="dcterms:references" resource="https://w3id.org/moro/enoam/data/roberto-lucifero-d-aprigliano" typeof="deo:Reference">Lucifero</span><sup><a href="#curatornote-3" id="curatornote-ref-3">[3]</a></sup> da una parte, e dell’onorevole <span about="https://w3id.org/moro/enoam/data/121117/v1/mention-6" class="mention person" id="mention-6" property="dcterms:references" resource="https://w3id.org/moro/enoam/data/lelio-basso" typeof="deo:Reference">Basso</span><sup><a href="#curatornote-4" id="curatornote-ref-4">[4]</a></sup> dall’altra, non è veramente essenziale, e può considerarsi implicita in una retta interpretazione dell’articolo così come esso viene formulato.</p><p class="paragraph" data-counter="5" id="p-5">Un po’ più importante è l’altro emendamento da noi proposto: invece di parlare, come nella primitiva formulazione, di diritti essenziali e degli individui e delle formazioni sociali, noi diciamo attualmente che la Repubblica riconosce e garantisce i diritti inviolabili dell’uomo, sia come singolo, sia nelle formazioni sociali ove si svolge la sua personalità.</p><p class="paragraph" data-counter="6" id="p-6">Abbiamo obbedito a due diverse esigenze: da un lato, come si notava, si trattava di dare una migliore specificazione ed individuazione di queste formazioni sociali, alle quali vogliamo vedere riconosciuti i diritti essenziali di libertà. E le individuiamo e specifichiamo in questo modo, presentandole come quelle nelle quali si esprime e si svolge la dignità e la libertà dell’uomo. Facendo riferimento all’uomo come titolare di un diritto che trova una sua espressione nella formazione sociale, noi possiamo chiarire nettamente il carattere umanistico che essenzialmente spetta alle formazioni sociali che noi vogliamo vedere garantite in questo articolo della Costituzione.</p><p class="paragraph" data-counter="7" id="p-7">E da un altro punto di vista, il parlare in questo caso di diritti dell’uomo, sia come singolo, e sia nelle formazioni sociali, mette in chiaro che la tutela accordata a queste formazioni è niente altro che una ulteriore esplicazione, uno svolgimento dei diritti di autonomia, di dignità e di libertà che sono stati riconosciuti e garantiti in questo articolo costituzionale all’uomo come tale. Si mette in rilievo cioè la fonte della dignità, dell’autonomia e della libertà di queste formazioni sociali, le quali sono espressioni della libertà umana, espressione dei diritti essenziali dell’uomo, e come tali debbono essere valutate e riconosciute.</p><p class="paragraph" data-counter="8" id="p-8">In questo modo noi poniamo un coerente svolgimento democratico, poiché lo Stato assicura veramente la sua democraticità, ponendo a base del suo ordinamento il rispetto dell’uomo guardato nella molteplicità delle sue espressioni, l’uomo che non è soltanto singolo, che non è soltanto individuo, ma che è società nelle sue varie forme, società che non si esaurisce nello Stato. La libertà dell’uomo è pienamente garantita, se l’uomo è libero di formare degli aggregati sociali e di svilupparsi in essi. Lo Stato veramente democratico riconosce e garantisce non soltanto i diritti dell’uomo isolato, che sarebbe in realtà una astrazione, ma i diritti dell’uomo associato secondo una libera vocazione sociale.</p><p class="paragraph" data-counter="9" id="p-9">Con questi chiarimenti e con queste correzioni di forma, che potranno non essere perfette (neppure noi siamo assolutamente soddisfatti della formulazione), ma che sono le migliori che noi abbiamo saputo trovare per esprimere questo concetto essenziale, mi pare che questo articolo della Costituzione assuma una forma più stringata e più propria, una forma più giuridica e che in conseguenza debbano ritenersi meno fondate le obiezioni che da vari colleghi sono state sollevate, e tendenti ad escludere questo articolo, nel suo complesso, dalla carta costituzionale. Così posto, esso ha un netto significato giuridico e contribuisce a definire un aspetto essenziale dei fini caratteristici, del volto storico dello Stato italiano.</p><p class="paragraph" data-counter="10" id="p-10">Ed io mi auguro che verso la formula che noi abbiamo elaborato si rivolgano le simpatie della maggior parte dei colleghi, tanto che questo articolo – il quale esprime una posizione fondamentale nella costruzione del nuovo Stato italiano – possa raccogliere l’unanimità dei consensi, perché esso, anche attraverso questa larga votazione, si manifesti come una pietra fondamentale del nuovo edificio politico costituzionale che noi stiamo elevando.</p><p class="paragraph" data-counter="11" id="p-11">Ringrazio<sup><a href="#curatornote-5" id="curatornote-ref-5">[5]</a></sup> l’onorevole <span about="https://w3id.org/moro/enoam/data/121117/v1/mention-9" class="mention person" id="mention-9" property="dcterms:references" resource="https://w3id.org/moro/enoam/data/mario-rodino-di-miglione" typeof="deo:Reference">Rodinò</span><sup><a href="#curatornote-6" id="curatornote-ref-6">[6]</a></sup> della sua adesione al nostro emendamento. Ma non credo che si potrebbe – senza avvisare in larga parte il significato dell’articolo – sostituire alla parola «uomo» la parola «cittadino». È vero che consideriamo l’uomo anche nelle sue manifestazioni di appartenenza alla società politica, ma l’intento specifico è quello di mettere in luce la complessa natura dell’uomo, la quale trova espressione nobilissima nelle manifestazioni politiche del cittadino, ma non si esaurisce in esse. </p><p class="paragraph" data-counter="12" id="p-12">Quindi pregherei l’onorevole <span about="https://w3id.org/moro/enoam/data/121117/v1/mention-10" class="mention person" id="mention-10" property="dcterms:references" resource="https://w3id.org/moro/enoam/data/mario-rodino-di-miglione" typeof="deo:Reference">Rodinò</span>, in considerazione di quanto esposto, di voler aderire all’emendamento così come è stato formulato.</p><ol id="curatorNotes"><li about="https://w3id.org/moro/enoam/data/121117/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> In qualità di firmatario, Moro presenta l’emendamento proposto dall’onorevole Amintore Fanfani e firmato, oltreché da Moro, anche dagli onorevoli Giuseppe Grassi, Egidio Tosato, Pietro Bulloni, Giovanni Ponti, Edoardo Clerici: «La Repubblica riconosce e garantisce i diritti inviolabili dell’uomo sia come singolo, sia nelle formazioni sociali ove si svolge la sua personalità; e richiede l’adempimento dei doveri di solidarietà politica, economica e sociale». <a href="#curatornote-ref-1">↑</a></li><li about="https://w3id.org/moro/enoam/data/121117/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Contestualmente era stato presentato un emendamento identico da parte del gruppo comunista, a firma degli onorevoli Giorgio Amendola, Ruggiero Grieco, Leonilde Iotti e Renzo Laconi. <a href="#curatornote-ref-2">↑</a></li><li about="https://w3id.org/moro/enoam/data/121117/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Roberto Lucifero D’Aprigliano (1903-1993), avvocato, politico, deputato all’Assemblea costituente per il gruppo liberale. Si veda la voce del DBI, a firma Giuseppe Sircana, vol. 66, 2006. <a href="#curatornote-ref-3">↑</a></li><li about="https://w3id.org/moro/enoam/data/121117/v1/curatornote-4" id="curatornote-4" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Lelio Basso (1903-1978), avvocato, politico, deputato all’Assemblea costituente per il gruppo del partito socialista italiano di unità proletaria. Si veda la voce del DBI, a firma Piero Craveri, vol. 34, 1988. <a href="#curatornote-ref-4">↑</a></li><li about="https://w3id.org/moro/enoam/data/121117/v1/curatornote-5" id="curatornote-5" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene in merito ad alcune osservazioni avanzate dall’onorevole Mario Rodinò sull’emendamento in esame.  <a href="#curatornote-ref-5">↑</a></li><li about="https://w3id.org/moro/enoam/data/121117/v1/curatornote-6" id="curatornote-6" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Mario Rodinò di Miglione (1900-1961), ingegnere, politico, deputato all’Assemblea costituente per il gruppo dell’Uomo qualunque.  <a href="#curatornote-ref-6">↑</a></li></ol></body></html>