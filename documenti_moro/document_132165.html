<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.165" name="dcterms.relation"/><meta content="10.48678/unibo/aldomoro1.3.2.165" name="dcterms.identifier"/><meta content="Moro, Aldo, [Discorso tenuto a Bari in occasione della campagna elettorale] amministrativa, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.165." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Discorso tenuto a Bari in occasione della campagna elettorale amministrativa</title>
<div id="mentionMeta"><meta about="https://w3id.org/moro/enoam/data/bari" typeof="dcterms:Location"/><meta about="https://w3id.org/moro/enoam/data/bari" content="Bari" property="rdfs:label"/><meta about="https://w3id.org/moro/enoam/data/bari" property="owl:sameAs" resource="http://www.wikidata.org/entity/Q3519"/><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/><meta about="https://w3id.org/moro/enoam/data/partito-comunista-italiano" typeof="foaf:Organization"/><meta about="https://w3id.org/moro/enoam/data/partito-comunista-italiano" content="Partito comunista italiano" property="rdfs:label"/><meta about="https://w3id.org/moro/enoam/data/partito-comunista-italiano" property="owl:sameAs" resource="http://www.wikidata.org/entity/Q461886"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Discorso tenuto a Bari in occasione della campagna elettorale amministrativa </h1><p class="paragraph" data-counter="1" id="p-1">A chiusura della campagna elettorale amministrativa a <span about="https://w3id.org/moro/enoam/data/132165/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/bari" typeof="deo:Reference">Bari</span>, desidero mettere in rilievo l'opera efficace compiuta dalla uscente amministrazione di centro sinistra ed il valore che ha assunto ed assume nella città di <span about="https://w3id.org/moro/enoam/data/132165/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/bari" typeof="deo:Reference">Bari</span> la presenza di una maggioranza democratica e stabile per la gestione dei rilevanti interessi di <span about="https://w3id.org/moro/enoam/data/132165/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/bari" typeof="deo:Reference">Bari</span>, che si sviluppa all'unisono con la regione pugliese. D'altro canto l'obiettivo del Governo è di realizzare un progresso equilibrato della Nazione in tutti i settori economici e nelle diverse zone del Paese. Proprio in vista di questo traguardo di giustizia da raggiungere, è stata disegnata una visione d'insieme dello sviluppo economico e sociale ed è stato indicato un ritmo ordinato di realizzazioni. Come condizione essenziale per attingere la meta di una effettiva giustizia sociale in <span about="https://w3id.org/moro/enoam/data/132165/v1/mention-7" class="mention place" id="mention-7" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>. Ciò pone delle priorità e comporta delle attese, non valutabili certo alla stregua degli interessi egoistici di persone e di gruppo, ma dell'interesse generale di una collettività giusta con sé stessa. Chi ha interpretato i miei richiami all'ordine ed alla misura nella vita economica come un invito alla rinuncia rivolto al Mezzogiorno d'<span about="https://w3id.org/moro/enoam/data/132165/v1/mention-8" class="mention place" id="mention-8" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> ed alle categorie più bisognose, ha falsato, presumibilmente in malafede, i pensieri ed i propositi del Governo e miei. </p><p class="paragraph" data-counter="2" id="p-2">Chi vuole disordinatamente ed in fretta tutto quello che corrisponde al proprio immediato interesse, non vuole giustizia per il Mezzogiorno, non vuole giustizia per i diseredati, ma intende attuare una pratica di prepotenza e di egoismo. Quando il Governo dice «no» difende disoccupati e sottoccupati e guarda allo sviluppo delle zone depresse come ad un inderogabile obiettivo politico ed umano insieme. E nell'ordine è tutto il Paese che progredisce, essendo impegnate le responsabilità dello Stato nell'esercizio dei suoi molteplici poteri e l'iniziativa privata liberamente operante nel quadro di una chiara indicazione di obiettivi da perseguire e delle responsabili determinazioni dello Stato per finalità di ordine generale. </p><p class="paragraph" data-counter="3" id="p-3">Vorrei sottolineare il significato della politica di collaborazione democratica instaurata dalla <span about="https://w3id.org/moro/enoam/data/132165/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> in un cordiale e costruttivo accostamento ai partiti di democrazia laica, al fine di rendere più sicura e più ricca di contenuto, in un senso decisamente rinnovatore, la vita politica del Paese. È stato un incontro nel segno della libertà, operato con senso di responsabilità da partiti che hanno superato difficoltà e divergenze; per rendere possibile una guida democratica della Nazione, un equilibrio politico che corrisponde ad una società in movimento. E così questo movimento, che è infrenabile, si svolge nel binario di una democratica evoluzione per l'impulso di uno Stato democratico che della libertà fa un responsabile strumento di sviluppo sociale. Nessuno deve temere perciò che la libertà, bene supremo, sia compromessa. Nessuno deve temere che l'ordinato progresso della comunità sia arrestato. Nessuno deve temere che, per mancanza di fermezza, si sfrenino gli egoismi e la vita politica si muova in modo disordinato e convulso. La eversiva campagna rivendicazionista che il <span about="https://w3id.org/moro/enoam/data/132165/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">Partito comunista</span> conduce, con la complicità di talune forze di destra, troverà una risposta nella responsabile e saggia politica democratica del Governo e nella consapevolezza del corpo elettorale. Il Governo, ha preso e tiene la sua posizione polemicamente differenziata di fronte alle forze estreme, che vorrebbero rompere l'equilibrio politico realizzato per rendere possibili le loro rovinose alternative. Si tratta quindi di respingere queste forze e di affermare contro di esse la visione democratica e costruttiva che il Governo presenta alla società italiana. Nel rilevare i riflessi anche politici della consultazione in corso, vi esorto a respingere le suggestioni eversive e moderare ed a dare incoraggiamento e sostegno al programma innovatore che il Governo va realizzando nell'ambito di un equilibrio politico che è di grande importanza per il popolo italiano. Coefficiente essenziale di questo equilibrio e di questa volontà di rinnovamento e di giustizia è la <span about="https://w3id.org/moro/enoam/data/132165/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> che riconferma in questo momento la sua fisionomia di partito popolare e garante, pone la sua grande forza morale e politica al servizio del popolo italiano. </p></body></html>