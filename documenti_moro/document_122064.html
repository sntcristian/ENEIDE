<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ wdt: http://www.wikidata.org/prop/direct/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.2.064" name="dcterms.relation"/><meta content="10.48678/unibo/aldomoro1.2.2.064" name="dcterms.identifier"/><meta content="Moro, Aldo, [Sulla costituzione e il funzionamento della Corte costituzionale], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Iniziativa democratica (1952-1958), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.2.064." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Iniziativa democratica (1952-1958), 2024" name="description"/><title>[Sulla costituzione e il funzionamento della Corte costituzionale]</title>
<div id="mentionMeta"><meta about="https://w3id.org/moro/enoam/data/gaetano-martino" typeof="foaf:Person"/><meta about="https://w3id.org/moro/enoam/data/gaetano-martino" content="Gaetano Martino" property="rdfs:label"/><meta about="https://w3id.org/moro/enoam/data/gaetano-martino" content="http://www.wikidata.org/entity/Q139055" property="owl:sameAs" resource="http://www.wikidata.org/entity/Q139055"/><meta about="https://w3id.org/moro/enoam/data/gaetano-martino" content="gaetano-martino" property="wdt:P1986"/><meta about="https://w3id.org/moro/enoam/data/gaetano-martino" content="Martino, Gaetano" property="skos:prefLabel"/><meta about="https://w3id.org/moro/enoam/data/adone-zoli" typeof="foaf:Person"/><meta about="https://w3id.org/moro/enoam/data/adone-zoli" content="Adone Zoli" property="rdfs:label"/><meta about="https://w3id.org/moro/enoam/data/adone-zoli" property="owl:sameAs" resource="http://www.wikidata.org/entity/Q366104"/><meta about="https://w3id.org/moro/enoam/data/adone-zoli" content="adone-zoli" property="wdt:P1986"/><meta about="https://w3id.org/moro/enoam/data/adone-zoli" content="Zoli, Adone" property="skos:prefLabel"/><meta about="https://w3id.org/moro/enoam/data/renzo-laconi" typeof="foaf:Person"/><meta about="https://w3id.org/moro/enoam/data/renzo-laconi" content="Renzo Laconi" property="rdfs:label"/><meta about="https://w3id.org/moro/enoam/data/renzo-laconi" property="owl:sameAs" resource="http://www.wikidata.org/entity/Q3933023"/><meta about="https://w3id.org/moro/enoam/data/renzo-laconi" content="renzo-laconi" property="wdt:P1986"/><meta about="https://w3id.org/moro/enoam/data/renzo-laconi" content="Laconi, Renzo" property="skos:prefLabel"/></div>

<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>[Sulla costituzione e il funzionamento della Corte costituzionale] </h1><p class="paragraph" data-counter="1" id="p-1">Desidero<sup><a href="#curatornote-1" id="curatornote-ref-1">[1]</a></sup> fare brevi dichiarazioni per ribadire e chiarire il punto di vista che espressi in quest’aula, prima che si proceda alla votazione. Desidero ribadire e chiarire il mio punto di vista, perché esso è stato cortesemente richiamato da quasi tutti i colleghi che sono successivamente intervenuti in questa discussione, anche se talvolta questa citazione del mio pensiero non è stata del tutto esatta. Se non posso dire di essere stato convinto degli argomenti che sono stati addotti contro la mia tesi, è pur vero che questi interventi sono serviti ad oscurarmi un po’ le idee, attribuendomi, almeno in parte, un pensiero che non avevo espresso. Così non dissi – come è stato sostenuto da qualcuno – che le due formule (quella votata in precedenza dalla Camera e quella approvata dal Senato e da noi accettata) fossero identiche; dissi soltanto che uguale – almeno nel nostro intento – era lo spirito animatore di quelle formule. Infatti a nostro parere, quando si parlava di proposta non altro si intendeva dire se non che occorresse un certo intervento del Governo, che peraltro non rendeva meccanica e automatica la funzione del Presidente detta Repubblica. Così, parlando della controfirma dissi che noi non intendiamo ridurre quest’atto ad una pura autenticazione notarile, ma intendiamo configurare una convergenza di voleri per la costituzione di quello che è, a nostro parere, un atto complesso.</p><p class="paragraph" data-counter="2" id="p-2">Ma non vi è dubbio che la formula che noi oggi accettiamo ha qualcosa di diverso dalla formula che era stata approvata inizialmente dalla Camera. E quindi noi abbiamo, in certo modo, modificata la nostra posizione, accettando una norma che riteniamo più rispettosa nella norma, nei confronti dell’altissima carica del Capo detto Stato. Abbiamo modificato la nostra posizione, ponendo l’accento, nella formula, che oggi approviamo, sull’iniziativa presidenziale, così come era desiderata dall’onorevole <span about="https://w3id.org/moro/enoam/data/122064/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/gaetano-martino" typeof="deo:Reference">Martino</span><sup><a href="#curatornote-2" id="curatornote-ref-2">[2]</a></sup>.</p><p class="paragraph" data-counter="3" id="p-3">Non vi è dubbio che, secondo la formula che oggi noi stiamo per approvare, l’iniziativa ufficiale di questi atti spetti al Presidente della Repubblica, anche se – come io sono convinto, e come è stato efficacemente sostenuto dai colleghi di questa parte della Camera – questa iniziativa resterebbe inefficace, se non fosse integrata da un atto di volontà da parte del Governo, espresso dal Presidente del Consiglio, che significhi l’assunzione della responsabilità politica dell’atto da parte del Governo.</p><p class="paragraph" data-counter="4" id="p-4">Non desidero addentrarmi in questo momento in una delineazione strettamente giuridica di questo istituto, che a me premeva soltanto configurare nelle sue linee essenziali sotto il profilo del concorso della volontà.</p><p class="paragraph" data-counter="5" id="p-5">Qualcuno di noi ha parlato, appunto di un atto complesso, di un incontro di volontà; qualche altro ha voluto porre una gerarchia fra le volontà; altri ancora ha parlato di una volontà del Governo che sarebbe piuttosto, pur nella sua essenzialità, soltanto una condizione per l’efficacia dell’attività di nomina da parte del Presidente della Repubblica.</p><p class="paragraph" data-counter="6" id="p-6">Ma questa elaborazione strettamente dogmatica, noi possiamo lasciarla ai giuristi, perché sia fissata la convergenza delle due volontà: la volontà propria del Presidente della Repubblica e la volontà del Governo, che esprime assunzione di responsabilità politica, ferma restando l’iniziativa del Presidente.</p><p class="paragraph" data-counter="7" id="p-7">Come ha detto esattamente il <span about="https://w3id.org/moro/enoam/data/122064/v1/mention-2" class="mention person" id="mention-2" property="dcterms:references" resource="https://w3id.org/moro/enoam/data/adone-zoli" typeof="deo:Reference">guardasigilli</span><sup><a href="#curatornote-3" id="curatornote-ref-3">[3]</a></sup>, noi non abbiamo la pretesa di interpretare la Costituzione, il che si può fare attraverso una legge costituzionale formata dai due rami del Parlamento.</p><p class="paragraph" data-counter="8" id="p-8">Noi esprimiamo il significato che diamo, nella votazione, a questo articolo, esprimiamo quella che è l’intenzione del legislatore, nell’atto che si vota l’articolo di una legge che, essendo di attuazione della Costituzione, può contribuire in certo modo, indirettamente, a chiarire quale è il significato dell’istituto nell’ambito della nostra Costituzione.</p><p class="paragraph" data-counter="9" id="p-9">Certamente, sappiamo bene tutti quale può essere il valore dei precedenti legislativi, quando ci troviamo di fronte ad una norma di legge, e quindi io non ho alcuna pretesa di porre una pregiudiziale esclusiva relativa alla nostra interpretazione; ma è certo che una legge, pur avendo vita autonoma, è pur inserita in un ambiente storico-politico che è quello nel quale la legge viene applicata.</p><p class="paragraph" data-counter="10" id="p-10">Quindi, nell’ambito di questa determinazione del substrato storico-politico della legge, entrano le manifestazioni di volontà che sono state espresse in questa Camera, e innanzitutto, per la sua importanza, la manifestazione di volontà, l’attribuzione di significato da parte della maggioranza di questa Assemblea.</p><p class="paragraph" data-counter="11" id="p-11">L’onorevole <span about="https://w3id.org/moro/enoam/data/122064/v1/mention-3" class="mention person" id="mention-3" property="dcterms:references" resource="https://w3id.org/moro/enoam/data/renzo-laconi" typeof="deo:Reference">Laconi</span><sup><a href="#curatornote-4" id="curatornote-ref-4">[4]</a></sup> soprattutto ha voluto portare nel suo intervento questa questione su di un terreno squisitamente politico e ha parlato di una certa ipocrisia con la quale noi ci muoveremmo su questo terreno. Egli ha detto che noi parleremmo in quest’aula non per quest’aula stessa, ma per altra autorevole persona alla quale noi in tal modo rivolgeremmo una specie di monito e nei confronti della quale eserciteremmo una specie di intimidazione. Respingo nettamente questa interpretazione della nostra posizione. Noi parliamo in quest’aula, come sempre abbiamo parlato, per quest’aula stessa, per questa Assemblea e per il paese. Noi riconfermiamo la nostra posizione di assoluto ossequio alla più alta autorità dello Stato. Quello che non possiamo ammettere è quello che appunto desidera l’onorevole <span about="https://w3id.org/moro/enoam/data/122064/v1/mention-4" class="mention person" id="mention-4" property="dcterms:references" resource="https://w3id.org/moro/enoam/data/renzo-laconi" typeof="deo:Reference">Laconi</span> e desidera la parte alla quale l’onorevole <span about="https://w3id.org/moro/enoam/data/122064/v1/mention-5" class="mention person" id="mention-5" property="dcterms:references" resource="https://w3id.org/moro/enoam/data/renzo-laconi" typeof="deo:Reference">Laconi</span> appartiene, cioè la creazione di una frattura di ordine politico che stabilisca in modo pregiudiziale una specie di controllo critico da parte di quest’organo che vogliamo creare e da parte delle fonti da cui quest’organo trae il potere nei confronti dell’operato della maggioranza. Noi non ci sottraiamo a nessun controllo per quanto riguarda la nostra fedeltà ai principi costituzionali; ma desideriamo dire che da parte nostra non vediamo alcuna frattura di questa natura, alcuna posizione critica pregiudiziale che sia ammissibile nei confronti della maggioranza. Noi desideriamo che vi sia, come è nell’ordine naturale delle cose, al vertice della vita nazionale una piena armonia tra le supreme autorità che hanno compiti direttivi nella vita dello Stato; quelle autorità le quali sono espresse da una maggioranza la quale, nel rispetto costante delle posizioni delle minoranze, è tuttavia l’interprete autorizzata della vita politica del paese.</p><p class="paragraph" data-counter="12" id="p-12">La vera interpretazione di questa norma non la diamo noi: la dà la realtà politica, questa realtà politica, questa prassi di armonia che abbiamo sempre considerato essenziale e continuiamo a considerare essenziale in questo momento.</p><ol id="curatorNotes"><li about="https://w3id.org/moro/enoam/data/122064/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene nel dibattito incentrato sulle modifiche proposte dal Senato in merito all’articolo 4 del disegno di legge. Il testo della Camera dei deputati e del Senato sono rispettivamente i seguenti: «I giudici della Corte costituzionale, la cui nomina spetta al Presidente della Repubblica, sono nominati con decreto emanato su proposta del ministro di grazia e giustizia e controfirmato anche dal Presidente del Consiglio dei ministri. I giudici della Corte costituzionale, la cui nomina spetta al Presidente della Repubblica, sono nominati con suo decreto. Il decreto è controfirmato dal Presidente del Consiglio dei ministri». <a href="#curatornote-ref-1">↑</a></li><li about="https://w3id.org/moro/enoam/data/122064/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Gaetano Martino (1900-1967), medico, docente universitario, politico, deputato all’Assemblea costituente e nella I legislatura per il gruppo liberale. Si veda la voce del DBI, a firma Pellegrino Gerardo Nicolosi e Italo Farnetani, vol. 71, 2008. <a href="#curatornote-ref-2">↑</a></li><li about="https://w3id.org/moro/enoam/data/122064/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Ministro di Grazia e giustizia è in quel momento Adone Zoli (1887-1960), avvocato, politico, senatore nella I legislatura per il gruppo democratico cristiano. Si veda la voce del DBI, a firma Francesco Malgeri, vol. 100, 2020. <a href="#curatornote-ref-3">↑</a></li><li about="https://w3id.org/moro/enoam/data/122064/v1/curatornote-4" id="curatornote-4" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Renzo Laconi (1916-1967), politico, deputato all’Assemblea costituente e nella I legislatura per il gruppo comunista. Si veda la voce del DBI, a firma Giuseppe Sircana, vol. 63, 2004. <a href="#curatornote-ref-4">↑</a></li></ol></body></html>