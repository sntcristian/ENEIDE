<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.1.163" name="dcterms.relation"/><meta content="10.48678/unibo/aldomoro1.3.1.163" name="dcterms.identifier"/><meta content="Moro, Aldo, [Riunione di quadri del partito a Bari], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, Segretario della DC (1959-1963), a cura di Leopoldo Nuti e Paolo Pombeni, edizione e nota storico-critica di Valentina Casini, Bologna, Università di Bologna, 2021. DOI: https://doi.org/10.48678/unibo/aldomoro1.3.1.163." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Segretario della DC (1959-1963), 2021" name="description"/><title>[Riunione di quadri del partito a Bari]</title>
<div id="mentionMeta"><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/><meta about="https://w3id.org/moro/enoam/data/partito-comunista-italiano" typeof="foaf:Organization"/><meta about="https://w3id.org/moro/enoam/data/partito-comunista-italiano" content="Partito comunista italiano" property="rdfs:label"/><meta about="https://w3id.org/moro/enoam/data/partito-comunista-italiano" property="owl:sameAs" resource="http://www.wikidata.org/entity/Q461886"/><meta about="https://w3id.org/moro/enoam/data/san-pellegrino-terme" typeof="dcterms:Location"/><meta about="https://w3id.org/moro/enoam/data/san-pellegrino-terme" content="San Pellegrino Terme" property="rdfs:label"/><meta about="https://w3id.org/moro/enoam/data/san-pellegrino-terme" property="owl:sameAs" resource="http://www.wikidata.org/entity/Q101551"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

<div id="footnoteMeta"><meta about="https://w3id.org/moro/enoam/data/valentina-casini" typeof="foaf:Person"/><meta about="https://w3id.org/moro/enoam/data/valentina-casini" content="Valentina Casini" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1 class="title-1">[Riunione di quadri del partito a Bari]</h1><p class="paragraph" data-counter="1" id="p-1">L’on. Aldo Moro, parlando a Bari in una riunione di quadri del Partito, dopo aver ringraziato l’elettorato democratico cristiano della provincia per i larghissimo cordiale suffragio con il quale ha voluto rinnovargli il mandato parlamentare secondo gli ideali ed il programma della <span about="https://w3id.org/moro/enoam/data/131163/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span><sup><a href="#curatornote-1" id="curatornote-ref-1">[1]</a></sup>, ha rilevato come il risultato elettorale, pur avendo confermato la forza preminente della <span about="https://w3id.org/moro/enoam/data/131163/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>, non abbia reso giustizia al Partito di maggioranza relativa ed abbia aperto, con il rafforzamento del <span about="https://w3id.org/moro/enoam/data/131163/v1/mention-23" class="mention organization" id="mention-23" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">partito comunista</span> e l’indebolimento della <span about="https://w3id.org/moro/enoam/data/131163/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span>, gravi problemi per la democrazia italiana<sup><a href="#curatornote-2" id="curatornote-ref-2">[2]</a></sup>.</p><p class="paragraph" data-counter="2" id="p-2">Si deve a questo sconcertante risultato il periodo di instabilità che ha fatto seguito alle elezioni e dal quale occorre uscire al più presto con una rinnovata iniziativa delle forze democratiche ed un costruttivo accordo tra i partiti che hanno espresso prima e dopo le elezioni la volontà di porsi sulla via di un’intesa che appare essenziale per rafforzare la vita democratica e mettere il Paese al sicuro da ogni avventura. Per quanto la <span about="https://w3id.org/moro/enoam/data/131163/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span> sia stata duramente provata dalla insufficiente comprensione e rispondenza del corpo elettorale, essa è tuttavia ancora, per il suo senso di responsabilità e per la sua forza, in condizione di far fronte ai compiti di governo, di trovare un punto di incontro con altri partiti che sia utile al Paese, di assicurare la continuità della legislatura. Certo essa deve superare oggi difficoltà superiori al previsto e di notevole portata. Ma saprà essere pari alla sua tradizione ed al suo compito, compensando la minore forza con il maggiore impegno. Questa è dunque l’ora della responsabilità, che tutti debbono assumere, consumando utilmente la pausa che le circostanze hanno imposto, per preparare una urgente e viva ripresa di iniziativa<sup><a href="#curatornote-3" id="curatornote-ref-3">[3]</a></sup>. Il Paese ormai non può attendere molto in una incertezza che genera sfiducia, che ispessisce le ombre della situazione, che offre spazio all’azione dirompente del <span about="https://w3id.org/moro/enoam/data/131163/v1/mention-24" class="mention organization" id="mention-24" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">partito comunista</span> e delle destre, siano esse estreme o moderate.</p><p class="paragraph" data-counter="3" id="p-3">Converrà ricordare la grande campagna di critica orchestrata intorno alla <span about="https://w3id.org/moro/enoam/data/131163/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span> prima, durante e dopo le elezioni. Non siamo stati risparmiati in nessun modo. Nulla è stato tralasciato che potesse colpire la <span about="https://w3id.org/moro/enoam/data/131163/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span> che pure ha costituito per tanti anni la forza di equilibrio, di stabilità e, diciamolo pure, di salvezza del Paese. E la <span about="https://w3id.org/moro/enoam/data/131163/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span> è stata colpita e viene colpita ciecamente, senza rendersi conto, senza volersi rendere conto che nessun ordinamento democratico e libero è possibile in <span about="https://w3id.org/moro/enoam/data/131163/v1/mention-38" class="mention place" id="mention-38" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, che non sia fondato sulla integrità ed autorità del partito di maggioranza relativa. Si direbbe che la furia del distruggere è tale, che nemmeno si pensa ad una qualsiasi accettabile alternativa. Certo il <span about="https://w3id.org/moro/enoam/data/131163/v1/mention-25" class="mention organization" id="mention-25" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">partito comunista</span> è cresciuto gradualmente, pericolosamente, sovente inspiegabilmente, in questi anni, anche ad opera di chi non crede alle tesi comuniste ma indulge rabbiosamente al vezzo di una radicale opposizione e corre, perciò, senza pensarci troppo, il rischio che il <span about="https://w3id.org/moro/enoam/data/131163/v1/mention-26" class="mention organization" id="mention-26" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">partito comunista</span> non sia quello che una tattica addormentatrice presenta, ma, com’è in realtà, quello vero, di sempre, con la sua spinta classista e la sua volontà liberticida. Lo stesso rapido crescere della vita economica e sociale in <span about="https://w3id.org/moro/enoam/data/131163/v1/mention-39" class="mention place" id="mention-39" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> ha offerto ed offre insperate possibilità di presenza e di iniziativa al <span about="https://w3id.org/moro/enoam/data/131163/v1/mention-27" class="mention organization" id="mention-27" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">partito comunista</span>. A questa minaccia occorre far fronte con l’unità nelle forze democratiche e delle forze democratiche. Non si può correre oltre il rischio che è nel procedere in ordine sparso e nel dare tempo al tempo. Tempo non ce n’è più a disposizione ed occorre fare subito, in spirito di unità, con animo costruttivo, le cose che sono utili e necessarie. Occorre senza ritardo prendere in mano la guida della comunità nazionale.</p><p class="paragraph" data-counter="4" id="p-4">Per spiegare il successo comunista e l’insuccesso parziale, ma rilevante, della <span about="https://w3id.org/moro/enoam/data/131163/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span> bisogna anche ricordare che, nella furiosa polemica nei confronti del nostro partito, si è finito per valorizzare, nell’atto che si svalutava la <span about="https://w3id.org/moro/enoam/data/131163/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span>, l’opposizione. E l’opposizione è rappresentata largamente dal <span about="https://w3id.org/moro/enoam/data/131163/v1/mention-28" class="mention organization" id="mention-28" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">partito comunista</span>, al quale sono andati largamente suffragi di mera indiscriminata protesta.</p><p class="paragraph" data-counter="5" id="p-5">Non sempre si riesce a convogliare la protesta, dopo averla eccitata, laddove si vorrebbe. Si è voluto demolire la <span about="https://w3id.org/moro/enoam/data/131163/v1/mention-9" class="mention organization" id="mention-9" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span> e si porta ancora acqua al mulino comunista. È sempre la <span about="https://w3id.org/moro/enoam/data/131163/v1/mention-10" class="mention organization" id="mention-10" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span> l’oggetto, più o meno dichiarato, di qualsiasi attacco. Si pensi alla polemica sulla cosiddetta partitocrazia<sup><a href="#curatornote-4" id="curatornote-ref-4">[4]</a></sup> della quale ci siamo occupati giorni fa, assai seriamente, nel nostro convegno di <span about="https://w3id.org/moro/enoam/data/131163/v1/mention-35" class="mention place" id="mention-35" property="dcterms:references" resource="https://w3id.org/moro/enoam/data/san-pellegrino-terme" typeof="deo:Reference">S. Pellegrino</span><sup><a href="#curatornote-5" id="curatornote-ref-5">[5]</a></sup>. Non c’è dubbio che vi sono delicati ed interessanti problemi costituzionali che non sfuggono alla <span about="https://w3id.org/moro/enoam/data/131163/v1/mention-11" class="mention organization" id="mention-11" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span> Ma l’animo, con cui essi vengono affrontati, non è costruttivo. Si vuole colpire i partiti, ma si vuole colpire soprattutto la <span about="https://w3id.org/moro/enoam/data/131163/v1/mention-12" class="mention organization" id="mention-12" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span> come grande forza popolare, corrente viva di opinione e di volontà politica; è una smobilitazione della <span about="https://w3id.org/moro/enoam/data/131163/v1/mention-13" class="mention organization" id="mention-13" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span> che si persegue, anche se non si sa in cambio che cosa dovrebbe avvenire. Si pensi alla polemica sul voto segreto, in relazione alla quale l’opportunismo dei comunisti, naturali beneficiari di ogni confusione e di ogni divisione, ha raggiunto il suo culmine. Si difende dunque, con il segreto del voto, la libertà del disordine e dell’anarchia, senza che nemmeno si possa sapere chi li va irresponsabilmente generando, senza che si possa chiedere a chi vota tradendo di assumersi la responsabilità di una politica diversa da quella che va sabotando nel segreto. Non è questo un problema attuale nel Parlamento nazionale: eppure le posizioni che si vanno delineando sono sintomatiche. È in sostanza la logica della scissione che si propugna, senza avere la minima idea di quel che potrebbero costruire i voti vaganti e demolitori che si auspica si vadano manifestando nella compagine, dialetticamente varia, ma fortunatamente compatta della <span about="https://w3id.org/moro/enoam/data/131163/v1/mention-14" class="mention organization" id="mention-14" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span> La diminuzione e la divisione della <span about="https://w3id.org/moro/enoam/data/131163/v1/mention-15" class="mention organization" id="mention-15" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span> fanno solo il gioco dei comunisti, ma anche alcuni democratici non se ne accorgono.</p><p class="paragraph" data-counter="6" id="p-6">Ed ora, sul problema della delimitazione della maggioranza nei confronti del <span about="https://w3id.org/moro/enoam/data/131163/v1/mention-37" class="mention organization" id="mention-37" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">PCI</span>, l’ultimo capzioso attacco alla <span about="https://w3id.org/moro/enoam/data/131163/v1/mention-16" class="mention organization" id="mention-16" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span> Ora si vuole dimostrare che la <span about="https://w3id.org/moro/enoam/data/131163/v1/mention-17" class="mention organization" id="mention-17" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span> non è soltanto debole ed ignara, ma completamente succube del <span about="https://w3id.org/moro/enoam/data/131163/v1/mention-29" class="mention organization" id="mention-29" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">partito comunista</span>.</p><p class="paragraph" data-counter="7" id="p-7">E non si pensa che con questa critica stolta si contribuisce davvero a fare del <span about="https://w3id.org/moro/enoam/data/131163/v1/mention-30" class="mention organization" id="mention-30" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">partito comunista</span> l’arbitro del Paese. Se le cose fossero a questo punto, come dicono con esasperante monotonia i critici della destra, quale salvezza potrebbe attendere per sé una nazione profondamente contagiata dai nemici della libertà? Sino a ieri si riteneva, in ambienti democratici, un punto fermo, un dato positivo quella netta delimitazione di maggioranza che la <span about="https://w3id.org/moro/enoam/data/131163/v1/mention-18" class="mention organization" id="mention-18" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span> unanime ha confermato nel suo Consiglio Nazionale<sup><a href="#curatornote-6" id="curatornote-ref-6">[6]</a></sup>. Ora si dubita delle nostre intenzioni. Ora si indicano cedimenti che non esistono. Ora si deprecano arretramenti che nessun osservatore obiettivo potrebbe rilevare. E molti dottori sottili sono impegnati in nuovi ed artificiosi “distinguo” che offendono la verità prima che la <span about="https://w3id.org/moro/enoam/data/131163/v1/mention-19" class="mention organization" id="mention-19" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span> ed il suo segretario.</p><p class="paragraph" data-counter="8" id="p-8">Bisogna dunque armarsi di coraggio e pazienza. Abbiamo, dalla nostra parte la rettitudine delle nostre intenzioni, la nostra netta caratterizzazione cristiana e democratica, la nostra ferma e non ingenua volontà di fronteggiare il momento politico e gli sviluppi della vita democratica in <span about="https://w3id.org/moro/enoam/data/131163/v1/mention-40" class="mention place" id="mention-40" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> con gli strumenti più appropriati e più capaci di dare utili risultati per il Paese.</p><p class="paragraph" data-counter="9" id="p-9">Ci sostengono il realismo, la vigilanza, la prudenza, il senso di responsabilità ed insieme una vivace volontà rinnovatrice atta a far raggiungere più alti traguardi di giustizia e di libertà. L’azione che noi abbiamo intrapresa, per quanto difficile possa esserne per noi e per gli altri lo sviluppo, mira ad una finalità di grande importanza che non può essere indifferente a nessun democratico. Ed è proprio delle grandi imprese, del resto, essere caratterizzate da difficoltà che nessun semplicismo ingenuo e superficiale potrebbe ridurre. Noi vogliamo offrire l’occasione e l’opportunità, per trasformare forze di protesta e di radicale opposizione in forze responsabili della reale, ma ordinata evoluzione sociale del nostro Paese. Si tratta di forze classiste che instaurano un rapporto di collaborazione con forze democratiche, ma non classiste, ed alle quali si offre, in cambio della rinuncia a perseguire una esclusiva politica di classe, una significativa piattaforma di azione democratica e popolare. Quindi questa piattaforma deve essere lealmente offerta e corrisponde del resto, al di fuori di ogni chiuso esclusivismo, agli interessi del Paese. Se ne avvantaggia la libertà che trova basi di sostegno più generali e garantite.</p><p class="paragraph" data-counter="10" id="p-10">E la pressione eversiva di una cieca e polemica mentalità di classe trova un’attenuazione in una politica articolata, costruttiva e responsabile. In vista di questo obiettivo di decisiva importanza, in considerazione della difficoltà di trasformare forze di vecchia tradizionale opposizione in forze di governo con tutte le responsabilità che ciò comporta, si giustificano la pazienza e l’attesa dei democratici e quel tanto di graduale e perfettibile che è nel modo del contatto da noi responsabilmente prescelto. Si giustifica, dopo la comprensibile amarezza per un accordo venuto meno, l’attesa di una decisione congressuale del partito socialista e quel metodo di rispetto da noi adottato, il quale non significa indifferenza, ma affidamento all’autonomia ed al senso di responsabilità di un partito, informato quanto noi delle esigenze che la situazione politica propone. Certi inviti che ci vengono a parlare ed a decidere precipitosamente, sono incomprensibili per noi che abbiamo assunto collegialmente una posizione di attesa e che intendiamo mantenere un contegno lineare e coerente.</p><p class="paragraph" data-counter="11" id="p-11">Le cose che abbiamo detto non comportano una valutazione di meschina opportunità, ma esprimono la volontà di valorizzare forze nuove che possono, nella concreta difesa delle libere istituzioni, dare un apporto prezioso alla stabilità ed alla profondità della vita democratica in <span about="https://w3id.org/moro/enoam/data/131163/v1/mention-41" class="mention place" id="mention-41" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>.</p><p class="paragraph" data-counter="12" id="p-12">Questo è il significato della nostra disponibilità che ci ha indotto a ritenere vitale, se non mancherà la buona volontà altrui, questa legislatura, pur caratterizzata da minor forza di quanta la <span about="https://w3id.org/moro/enoam/data/131163/v1/mention-20" class="mention organization" id="mention-20" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span> non avrebbe potuto legittimamente conseguire. Ma ci presenta in modo falso chi parla di noi come succubi e pronti a qualsiasi cedimento. La <span about="https://w3id.org/moro/enoam/data/131163/v1/mention-21" class="mention organization" id="mention-21" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span> può accettare il verdetto elettorale e continuare nel suo lungo servizio al Paese, ma non potrebbe rinunziare, se altri lo chiedesse, ai suoi fondamentali impegni elettorali né tradire la sua funzione nella vita nazionale. Il profondo rispetto che abbiamo degli altri ci impone pari rispetto per il nostro Partito, cui spettano un diritto ed un dovere di presenza e di partecipazione commisurati alla nostra vastissima e significativa funzione rappresentativa.</p><p class="paragraph" data-counter="13" id="p-13">Il giornale neofascista, commentando con la solita sufficienza, acrimonia ed incomprensione il nostro convegno di <span about="https://w3id.org/moro/enoam/data/131163/v1/mention-36" class="mention place" id="mention-36" property="dcterms:references" resource="https://w3id.org/moro/enoam/data/san-pellegrino-terme" typeof="deo:Reference">S. Pellegrino</span> ci dipingeva giorni fa come minaccia del Parlamento, invischiati nel gioco dei partiti, spinti dalla logica interna di questa rissa dal passare dal sistema dei partiti al partito unico; ci immaginava naturalmente pronti a fare da battistrada al <span about="https://w3id.org/moro/enoam/data/131163/v1/mention-31" class="mention organization" id="mention-31" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">partito comunista</span>. Ma questa non è la nostra logica. Noi non conosciamo l’esclusivismo fazioso dei tiranni e siamo davvero e per sempre per la pluralità dei partiti e la libertà incomprimibile delle opinioni. Siamo fuori della logica del comunismo e del fascismo. Certo sappiamo quale difficile prova sia riservata ad una democrazia che debba combattere contro potenti forze totalitarie. Ma abbiamo detto, e ripetiamo, che abbiamo già affrontato con De Gasperi questa prova di una difesa della libertà fatta con la libertà e pensiamo di poterla e doverla affrontare ancora. Quando diciamo che il comunismo è collocato all’opposizione e che esso è trattato come opposizione nel gioco democratico, non pensiamo certo di diluire in questa terminologia la tremenda carica di pericolosità del comunismo che è una alternativa mortale alle forze democratiche di governo.</p><p class="paragraph" data-counter="14" id="p-14">Un sottile ed opportunistico formalismo non ci toglie la chiara visione del fenomeno della protesta eversiva del comunismo nella sua reale natura e nella sua paurosa complessità. Tuttavia la nostra resta una battaglia democratica che affida la salvezza delle istituzioni alla forza persuasiva della libertà. Del resto, l’agilità del <span about="https://w3id.org/moro/enoam/data/131163/v1/mention-32" class="mention organization" id="mention-32" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">partito comunista</span>, con frequente e tattico mascheramento delle sue proprie tesi, obbliga ad un confronto democratico, al quale è affidato, senza rinunzia alle valutazioni politiche e morali proprie dei democratici cristiani, il successo della nostra azione e la vittoria dei democratici sul comunismo.</p><p class="paragraph" data-counter="15" id="p-15">È dal voto popolare, in costante polemica con i comunisti, che esce la nostra rinnovata investitura per il governo della Nazione e la collocazione del <span about="https://w3id.org/moro/enoam/data/131163/v1/mention-33" class="mention organization" id="mention-33" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">partito comunista</span> all’opposizione. È una lunga e difficile battaglia che si combatte anche con la presenza, con l’organizzazione, con l’unione, con la profonda dedizione della <span about="https://w3id.org/moro/enoam/data/131163/v1/mention-22" class="mention organization" id="mention-22" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span> Ecco perché abbiamo chiamato a raccolta le nostre forze per sostenere nel Paese la difficile impresa del nostro Partito in quest’ultimo e più aspro tratto di strada. Dobbiamo contendere fermamente ogni posizione ai comunisti, per fare del governo cui vogliamo dare il nostro decisivo apporto, una espressione veramente autonoma e capace di realizzare la nostra e non l’altrui politica, di favorire il nostro successo e di battere finalmente il <span about="https://w3id.org/moro/enoam/data/131163/v1/mention-34" class="mention organization" id="mention-34" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">partito comunista</span>. La meta sembra ancora lontana e quasi inaccessibile in questa rincrudita polemica, nel gioco delle resistenze che vengono rinnovate con un pregiudiziale sbarramento. Ma si tratta di fare uno sforzo, uno sforzo comune, per dare inizio al secondo tempo della nuova storia dell’<span about="https://w3id.org/moro/enoam/data/131163/v1/mention-42" class="mention place" id="mention-42" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> democratica.</p><ol id="curatorNotes"><li about="https://w3id.org/moro/enoam/data/131163/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/valentina-casini" typeof="fabio:Comment"> Alle elezioni politiche del 28-29 aprile 1963, nella circoscrizione di Bari-Foggia la Dc aveva ottenuto un risultato migliore rispetto alla media nazionale e Moro accrebbe in maniera significativa le preferenze a suo favore. <a href="#curatornote-ref-1">↑</a></li><li about="https://w3id.org/moro/enoam/data/131163/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/valentina-casini" typeof="fabio:Comment"> Rispetto alle consultazioni del 1958, la Dc aveva perso il 4%, ottenendo il 38,3% alla Camera e il 36,5% al Senato. Il Psdi ebbe un buon risultato, mentre fu negativo quello del Pri. Il Psi perse qualcosa a vantaggio dei comunisti, che superarono il 25% dei consensi avanzando di circa 3 punti rispetto alle precedenti elezioni. I voti in uscita a destra della Dc confluirono prevalentemente verso il Pli, che raddoppiò i consensi e raggiunse il 7%. <a href="#curatornote-ref-2">↑</a></li><li about="https://w3id.org/moro/enoam/data/131163/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/valentina-casini" typeof="fabio:Comment"> In quel momento era in carica il Governo Leone (21 giugno 1963 – 3 dicembre 1963), monocolore Dc; Psdi, Pri, Psi e monarchici si erano astenuti sul voto di fiducia. A giugno Moro aveva tentato senza successo di formare un nuovo governo con Psdi, Pri e il coinvolgimento del Psi; il Governo Leone fu considerato pertanto un esecutivo di transizione in attesa che maturassero i termini di una intesa con i socialisti. <a href="#curatornote-ref-3">↑</a></li><li about="https://w3id.org/moro/enoam/data/131163/v1/curatornote-4" id="curatornote-4" property="dcterms:creator" resource="https://w3id.org/moro/enoam/data/valentina-casini" typeof="fabio:Comment"> Critiche in merito alla «partitocrazia» erano state sollevate da ambienti intellettuali della destra e di parte del mondo cattolico. <a href="#curatornote-ref-4">↑</a></li><li about="https://w3id.org/moro/enoam/data/131163/v1/curatornote-5" id="curatornote-5" property="dcterms:creator" resource="https://w3id.org/moro/enoam/data/valentina-casini" typeof="fabio:Comment"> III Convegno nazionale di studio della Dc, San Pellegrino Terme, 16 settembre 1963. L’intervento di Moro al convegno è riportato nel presente volume. <a href="#curatornote-ref-5">↑</a></li><li about="https://w3id.org/moro/enoam/data/131163/v1/curatornote-6" id="curatornote-6" property="dcterms:creator" resource="https://w3id.org/moro/enoam/data/valentina-casini" typeof="fabio:Comment"> Seduta del 29 luglio-2 agosto 1963. <a href="#curatornote-ref-6">↑</a></li></ol></body></html>