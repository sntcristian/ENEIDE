<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.2.128" name="dcterms.relation"/><meta content="10.48678/unibo/aldomoro1.4.2.128" name="dcterms.identifier"/><meta content="Moro, Aldo, [Omaggio al fenomeno della cooperazione], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Il ritorno al centro-sinistra e la “solidarietà nazionale” (giugno 1973 – maggio 1978), a cura di Guido Formigoni e Agostino Giovagnoli, edizione e nota storico-critica di Chiara Zampieri, Bologna, Università di Bologna, 2021. DOI: https://doi.org/10.48678/unibo/aldomoro1.4.2.128." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il ritorno al centro-sinistra e la “solidarietà nazionale” (giugno 1973 – maggio 1978), 2021" name="description"/><title>[Omaggio al fenomeno della cooperazione]</title>
<div id="mentionMeta">
<meta about="https://w3id.org/moro/enoam/data/enzo-badioli" typeof="foaf:Person"/>
<meta about="https://w3id.org/moro/enoam/data/enzo-badioli" content="Enzo Badioli" property="rdfs:label"/><meta about="https://w3id.org/moro/enoam/data/enzo-badioli" content="Badioli, Enzo" property="skos:prefLabel"/>
<meta about="https://w3id.org/moro/enoam/data/roma" typeof="dcterms:Location"/>
<meta about="https://w3id.org/moro/enoam/data/roma" content="Roma" property="rdfs:label"/>
<meta about="https://w3id.org/moro/enoam/data/roma" property="owl:sameAs" resource="http://www.wikidata.org/entity/Q220"/>
</div>

<div id="footnoteMeta">
<meta about="https://w3id.org/moro/enoam/data/chiara-zampieri" typeof="foaf:Person"/>
<meta about="https://w3id.org/moro/enoam/data/chiara-zampieri" content="Chiara Zampieri" property="rdfs:label"/>
</div>
</head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>
 [Omaggio al fenomeno della cooperazione]
</h1><p class="paragraph" data-counter="1" id="p-1">
 Cari amici, non sono qui per fare un discorso politico, non sarebbe la circostanza; sono qui per rispondere puntualmente come presidente del consiglio ai tanti spunti costruttivi che sono emersi dalla relazione così esauriente ed interessante dell’amico
 <span about="https://w3id.org/moro/enoam/data/142128/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/enzo-badioli" typeof="deo:Reference">
  Badioli
 </span>
<sup>
<a href="#curatornote-1" id="curatornote-ref-1">
   [1]
  </a>
</sup>
 ; vi sono qui ministri che hanno specifiche responsabilità nel governo ed essi credo che si ripromettano di prendere la parola per rispondere in modo appropriato alle richieste contenute nella relazione
 <span about="https://w3id.org/moro/enoam/data/142128/v1/mention-1" class="mention person" id="mention-1" property="dcterms:references" resource="https://w3id.org/moro/enoam/data/enzo-badioli" typeof="deo:Reference">
  Badioli
 </span>
 , e del resto presenti nella vita stessa della vostra organizzazione.
</p><p class="paragraph" data-counter="2" id="p-2">
 Prendo quindi la parola con molta semplicità, su di un piano umano, da amico ad amici, per rivolgervi il saluto del governo ed il mio saluto personale. Sono colpito dalla imponenza di questa assemblea che è testimonianza ad un tempo della vostra capacità organizzativa e del vostro entusiasmo; della vostra capacità di rispondere all’appello che vi è stato rivolto per essere qui a
 <span about="https://w3id.org/moro/enoam/data/142128/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/roma" typeof="deo:Reference">
  Roma
 </span>
 , ad un congresso significativo per la messa a punto dei molti problemi della vostra organizzazione.
</p><p class="paragraph" data-counter="3" id="p-3">
 E la imponenza dell’assemblea mi richiama alla imponenza del fenomeno cooperativo, a quello che in genere le cooperative rappresentano nel tessuto economico e sociale del paese. Ma consentitemi di aggiungere a quello che specificamente rappresentano nella realtà economica, sociale e politica del paese quelle cooperative di ispirazione cristiana, legate ad una tradizione cristiana che sono qui raccolte per il loro convegno nazionale.
</p><p class="paragraph" data-counter="4" id="p-4">
 Quindi desidero, come presidente del consiglio, rendere omaggio al fenomeno importante e costruttivo della cooperazione e rendere omaggio in particolare a quel tanto, a quel molto che voi, cooperatori cristiani, avete dato fin qui con il vostro impegno, con il vostro coraggio per lo sviluppo della vita economica e sociale del nostro paese.
</p><p class="paragraph" data-counter="5" id="p-5">
 Ho presenti i campi, i molteplici campi di azione, nei quali voi operate: l’agricoltura, la pesca, il commercio, l’edilizia, il credito; sono settori estremamente importanti della vita nazionale nei quali c’è una vostra presenza, con quelle caratteristiche che sono proprie della impresa cooperativa, caratterizzata come essa è, vorrei dire da immediatezza, da partecipazione, da democraticità. Impresa cooperativa che non ha finalità speculative, ma ha, potremmo dire, finalità sociali, che bene si inserisce con questo suo carattere particolare nell’ambito della struttura pluralistica e quindi estremamente varia della nostra società, così come essa è prevista e disegnata [d]alla Costituzione repubblicana.
</p><p class="paragraph" data-counter="6" id="p-6">
 Ricordo l’impegno di appoggio alle cooperative che proprio in considerazione di queste caratteristiche è iscritto nella Costituzione della nostra Repubblica; so che lo Stato ha dei doveri nei vostri confronti, mentre beneficia dell’apporto della vostra benemerita attività. Quando dico Stato intendo dire Stato nel senso compiuto della parola, così come esso è previsto dalla nostra Costituzione. Quindi io conosco ed apprezzo i particolari legami che esistono tra voi e le regioni, nell’ambito appunto dello Stato democratico.
</p><p class="paragraph" data-counter="7" id="p-7">
 Io posso fare eco a quello che ha detto l’amico
 <span about="https://w3id.org/moro/enoam/data/142128/v1/mention-2" class="mention person" id="mention-2" property="dcterms:references" resource="https://w3id.org/moro/enoam/data/enzo-badioli" typeof="deo:Reference">
  Badioli
 </span>
 e dire che quel molto che è stato fatto fin qui da parte del governo è stato fatto in un modo un po’ episodico, occasionale. Si richiede un intervento organico, una legislazione appropriata che tenga conto della realtà estremamente importante della cooperazione nella moderna vita del nostro paese. E poi, e quindi vuole essere questo mio fugace accenno la sobria espressione di un preciso impegno che anche a nome dei colleghi di governo assumo in questo momento dinanzi a voi.
</p><p class="paragraph" data-counter="8" id="p-8">
 Consentitemi di concludere con poche considerazioni di carattere generale. Nella sua profonda relazione, l’amico
 <span about="https://w3id.org/moro/enoam/data/142128/v1/mention-3" class="mention person" id="mention-3" property="dcterms:references" resource="https://w3id.org/moro/enoam/data/enzo-badioli" typeof="deo:Reference">
  Badioli
 </span>
 in modo assai più perspicuo ed informato che non possa essere il mio modo di presentare le cose, ha messo in rilievo alcune caratteristiche sociali, politiche, umane, della cooperazione e dei cooperatori. Consentite anche a me, in poche parole, di fare eco a questo rilievo e di dire che la ragione della considerazione del governo nei confronti dei cooperatori italiani non è soltanto fondato sul riconoscimento del peso economico che l’impresa cooperativa ha, è fondato anche sul riconoscimento delle caratteristiche umane del cooperatore. La sua autonomia, tipica di questo tipo di impresa, la sua libertà, lo spirito di libertà, l’amore di libertà di cui abbiamo bisogno nel nostro paese, il suo senso di responsabilità e lo spirito di solidarietà, infine, che è proprio l’anima della cooperazione che stringe fiduciosamente, in un insieme, le persone le quali si dedicano ad un lavoro comune. Quindi sono altrettante caratteristiche umane importanti nella nostra vita sociale e politica. Uno Stato che voglia fondarsi, come il nostro vuole, sul consenso, ha certo bisogno di fare appello allo spirito di libertà, al senso ben inteso di autonomia dei cittadini, alla loro capacità di assumere responsabilità, al loro senso di solidarietà sociale, e quindi le virtù proprie del cooperatore, virtù morali e virtù civili, sono dunque nel patrimonio ideale della nazione.
</p><p class="paragraph" data-counter="9" id="p-9">
 Abbiamo bisogno di voi per rinvigorire, come
 <span about="https://w3id.org/moro/enoam/data/142128/v1/mention-4" class="mention person" id="mention-4" property="dcterms:references" resource="https://w3id.org/moro/enoam/data/enzo-badioli" typeof="deo:Reference">
  Badioli
 </span>
 ha detto, le libere istituzioni nelle quali si esprime il nostro paese; queste libere istituzioni certamente saranno difese in modo convinto, serio da uomini come voi, perché esse sono appunto fondate sulla libertà, sull’autonomia, sulla responsabilità, sulla solidarietà.
</p><p class="paragraph" data-counter="10" id="p-10">
 Abbiamo bisogno di diffondere la libertà, abbiamo bisogno di far vivere il senso della responsabilità sociale: senza solidarietà sociale, la libertà potrebbe diventare principio di dispersione. Ed ecco perché facciamo fiduciosamente appello a voi e lo facciamo, mi sia consentito di dirlo in una parola, senza ritornare troppo di frequente su questo tema, facciamo affidamento su di voi in un momento certo, e voi lo sentite, estremamente difficile per il nostro paese, difficile per la nostra economia, ma anche difficile per la vita sociale, per lo stesso gioco politico, gioco democratico del nostro paese.
</p><p class="paragraph" data-counter="11" id="p-11">
 Ma, nel dire questo, nel richiamare alle difficoltà del momento, io non voglio lasciarvi con accenti di pessimismo. È mio dovere di richiamare i cittadini al senso di responsabilità di fronte a un paese in crisi, ma è anche mio dovere, e lo compio ben volentieri, di dire una parola di fiducia e di speranza: queste difficoltà che noi attraversiamo, che sono certo difficoltà inerenti al processo di sviluppo del nostro paese, queste difficoltà saranno superate e obiettivi costruttivi potranno essere raggiunti, grazie all’impegno volenteroso dei cittadini, ma, lasciatemi dire, soprattutto in questo momento, grazie all’impegno volenteroso, allo spirito di libertà, di responsabilità e di solidarietà dei cooperatori cristiani.
</p><ol id="curatorNotes">
<li about="https://w3id.org/moro/enoam/data/142128/v1/curatornote-1" class="" id="curatornote-1" property="dcterms:creator" resource="https://w3id.org/moro/enoam/data/chiara-zampieri" typeof="fabio:Comment">

   Enzo
   
    Badioli
   
   (1921-1995), fu presidente della Federazione italiana delle banche di credito cooperativo - casse rurali ed artigiane e della Confederazione delle Cooperative Italiane.
   <a href="#curatornote-ref-1">
    ↑
   </a>

</li>
</ol></body></html>