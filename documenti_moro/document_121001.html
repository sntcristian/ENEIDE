<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.001" name="dcterms.relation"/><meta content="10.48678/unibo/aldomoro1.2.1.001" name="dcterms.identifier"/><meta content="Moro, Aldo, Una nuova storia, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.001." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Una nuova storia</title>
<div id="mentionMeta"><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>Una nuova storia</h1><p class="paragraph" data-counter="1" id="p-1">Gli avvenimenti che si sono svolti e si vanno svolgendo in <span about="https://w3id.org/moro/enoam/data/121001/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> con ritmo incalzante<sup><sup><a href="#curatornote-1" id="curatornote-ref-1">[1]</a></sup></sup> esigono una compiuta e viva presenza di tutti i cittadini nella nuova storia del nostro paese. </p><p class="paragraph" data-counter="2" id="p-2">Dei molti motivi di riflessione offerti dalle presenti circostanze noi preferiamo questo del dovere che ci vincola ad una attenta e responsabile partecipazione alla vita della nostra comunità nazionale e, per questo tramite, del mondo. Partecipazione che è diritto e dovere ad un tempo; che esprime la conquistata sovranità democratica come piena affermazione di libertà ed indica ad un tempo le vie faticose e difficili, per rendere significante e feconda l’attribuzione di poteri che la travolgente evoluzione della recente storia d’<span about="https://w3id.org/moro/enoam/data/121001/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> ha compiuto. </p><p class="paragraph" data-counter="3" id="p-3">C’è bisogno ora di dire che i cattolici hanno dato un potente contributo a questo rinnovamento, a questo ritorno alla verità, anzi a questo avanzamento ulteriore per la sofferta conquista di una verità più completa? Questa non è l’ora delle polemiche e delle vanitose rivendicazioni. Certo è che i cristiani furono presenti e che il fermento di serenità, di fermezza e di chiarezza di idee che essi seppero dare in ogni momento in una elevata visione dell’uomo non fu inutile. Dal principio alla fine di questo turbinoso periodo che si conclude ora con l’avvento ufficiale di un nuovo ordinamento civile essi furono presenti, contribuendo a superare lo smarrimento di una novità inconsueta e radicalmente trasformatrice, sollecitando verso la meta di dignità umana, chiarendone i contorni, stabilendone i raccordi essenziali con gli elementi inobliabili ed indistruttibili del passato. Contributo di sereno coraggio, per vincere le trepidazioni e le ansie di tutti coloro che hanno presenti le difficoltà, le storture, gli slittamenti del divenire storico. Ed oggi questo presente fatto di novità, e di novità radicali, può essere guardato con tranquillità, perché, nascendo con un apporto vivace di cristiana sensibilità, è inserito coerentemente nel ritmo dell’umanità progrediente senza scosse con il prezioso bagaglio delle verità che restano nell’andare vorticoso del tempo.</p><p class="paragraph" data-counter="4" id="p-4">Oggi il più grande dei nostri compiti è stato assolto. Il solo fatto che l’oggi è nostro ci dà la certezza che anche a noi apparterrà l’avvenire e sarà perciò ancora un avvenire umano. Ci è domandato soltanto di non cedere, per grande che sia la stanchezza del lungo cammino percorso, e di non dubitare. Ci è richiesto, dopoché vi fu in noi il coraggio necessario nella gravità dell’ora, di avere ancora tutto il coraggio che tempi fortunosi esigono da noi, la capacità di guardare sotto specie di eternità, con un senso cristiano dell’essenziale agli sviluppi della nuova storia d’<span about="https://w3id.org/moro/enoam/data/121001/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>. È soprattutto responsabilità, una responsabilità fredda e meditata, che si richiede da noi.</p><p class="paragraph" data-counter="5" id="p-5">Nuovi diritti e nuovi doveri, strettamente collegati, ci porta la vicenda politica che è giunta in questi giorni alla sua conclusione. Nella comunità nazionale sono riapparsi e si sono consolidati nella chiara affermazione della volontà popolare i diritti della persona umana e le prerogative che ad essa spettano, senza alcuna privilegiata limitazione, in campo economico, sociale, politico e spirituale. Di questa estensione dei poteri che spettano all’uomo, delle sue posizioni e responsabilità sociali, non saremo noi cristiani a dolerci. Essa realizza, per quanto è possibile, l’ideale di una umanità pienamente umana, presente a se stessa, padrona del suo destino. Ideale cristiano. Noi vogliamo che l’uomo viva in una umanità che non lo soffochi e non ne renda impossibile, con ingiuste sopraffazioni e con deviazioni mitologiche, il colloquio con Dio. Questa è l’ora della Liberazione. In questo momento ci è offerta una occasione unica per far compiere un passo innanzi alla civiltà, mostrandone la irriducibile anima cristiana.</p><p class="paragraph" data-counter="6" id="p-6">E perché dovremmo spaventarci del peso di responsabilità che questo annuncio di vita nuova comporta? Perché dovremmo ritenere l’uomo impari al suo compito, che è di libertà piena di valore e fruttuosa per l’umanità? La solitudine dalla quale qualche volta siamo spaventati è soltanto apparente, se nella storia del mondo Dio è presente ed Egli parla nella coscienza morale dell’uomo, del quale controlla e guida dall’interno il difficile cammino nel mondo.</p><p class="paragraph" data-counter="7" id="p-7">La democrazia, quale oggi si attua nella sua piena e logica espressione in <span about="https://w3id.org/moro/enoam/data/121001/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, è nella vita sociale e politica il frutto lungamente e faticosamente maturato dell’annunzio evangelico di dignità umana e di socialità spontanea e costruttiva. Le responsabilità che esso comporta, perché la libertà non si tramuti in arbitrio, sono grandi, ma non superiori alle nostre possibilità. Fondamentale ed inderogabile è il nostro dovere di presenza attiva che, sempre sussistente, diventa ora più decisivo, perché ci incombe non come sudditi, ma come cittadini di una comunità che è tutta affidata alle risorse di coloro che liberi e responsabili la compongono.</p><p class="paragraph" data-counter="8" id="p-8"> Una comunità senza padroni, senza altra servitù che quella alla legge liberatrice della coscienza morale di tutti i cittadini.</p><ol id="curatorNotes"><li about="https://w3id.org/moro/enoam/data/121001/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Il riferimento è alle elezioni politiche del 2 giugno 1946 che elessero l’Assemblea costituente e decretarono, per referendum popolare, la forma di governo repubblicana del nuovo Stato italiano. La Democrazia cristiana ottenne il 35,21% dei voti e 207 seggi. <a href="#curatornote-ref-1">↑</a></li></ol></body></html>