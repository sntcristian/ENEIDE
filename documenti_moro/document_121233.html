<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.233" name="dcterms.relation"/><meta content="10.48678/unibo/aldomoro1.2.1.233" name="dcterms.identifier"/><meta content="Moro, Aldo, Italiani emigrati, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.233." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Italiani emigrati</title>
<div id="mentionMeta"><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>Italiani emigrati</h1><p class="paragraph" data-counter="1" id="p-1">L’esame dei problemi relativi all’emigrazione sarebbe completo, se non si tenesse conto delle condizioni e delle esigenze delle collettività italiane all’estero. La politica del fascismo fu, com’è noto, assai contraria all’emigrazione e preoccupata soltanto di tenere legate in ogni modo alla Madre Patria le comunità di connazionali emigrati, per servirsene quale strumento di penetrazione e di pressione negli altri Paesi. Chiaro segno di orientamento fu la soppressione del Commissariato per l’emigrazione, organo tecnico, e la costituzione, alle dipendenze del Ministero degli Esteri, di una Direzione Generale degli Italiani all’Estero, organo politico e docile strumento di propaganda fascista e nazionalista. </p><p class="paragraph" data-counter="2" id="p-2">Questo edificio è ormai giustamente smantellato. La Direzione Generale degli Italiani all’Estero si è trasformata in Direzione Generale dell’Emigrazione, la quale ha come compito di promuovere, garantendole ed assistendole, consistenti correnti migratorie dall’<span about="https://w3id.org/moro/enoam/data/121233/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>. In questa modificazione di struttura è palese la rinunzia ad una politica di penetrazione operata mediante le collettività insediate all’estero ed il ritorno alla tradizione della emigrazione italiana, come espressione di libertà del cittadino e manifestazione di un incoercibile fenomeno economico e sociale. </p><p class="paragraph" data-counter="3" id="p-3">Questa riforma, nelle sue linee essenziali, si imponeva; ma oggi, guardando con più serenità e distacco la situazione, non si può disconoscere che, un po’ per malinteso spirito riformatore, un po’ per obbiettive esigenze di bilancio, è stata lasciata cadere qualche cosa che aveva invece una permanente validità. Si è cioè un po’ perduto in questi anni il senso del naturale, doveroso legame di solidarietà tra la Madre Patria e gli italiani che necessità di lavoro ha condotto per il mondo. Si sono andate perciò esaurendo le iniziative di assistenza per i connazionali all’estero, anche quelle che non avevano o non avevano in modo essenziale un significato politico, propagandistico o di coercizione morale. E ciò non solo di fronte a collettività solidamente stabilite in terra straniera e bisognose ormai solo di un segno di interessamento e di affetto, ma anche con riguardo alla nuova emigrazione, sottoposta spesso a durissime prove e premuta da gravi necessità materiali e spirituali. È apparso così meno operoso quel senso di umana solidarietà che, come trova in qualche modo, e sia pure in forma limitata mezzi e forme espressive per i bisogni che si manifestano nell’ambito della collettività nazionale, così non può mancare di fronte a coloro che di questa collettività fanno parte e che una difficile congiuntura ha allontanato dalla Patria. </p><p class="paragraph" data-counter="4" id="p-4">Bisogna pur dire che alla deficienza delle iniziative attuate con i mezzi dello Stato e per suo impulso ha supplito in qualche modo nei vari Paesi la operante solidarietà della vecchia emigrazione di fronte alla nuova ed il confortante fiorire di private opere di educazione e di assistenza. Ma malgrado ciò in taluni connazionali meno informati della realtà politica italiana, questo differente orientamento di fronte alle collettività all’Estero ed il paragone tra le interessate attenzioni del passato e la mancanza di iniziative statali in regime democratico hanno condotto ad apprezzamenti dannosi per il prestigio della nuova democrazia italiana. </p><p class="paragraph" data-counter="5" id="p-5">E poiché si è tutti convinti che non può essere trascurata una saggia e benintesa politica delle collettività e qualche residuo pregiudizio è stato superato, è tempo di affrontare (come si va già affrontando) il solo problema che resti aperto, il reperimento cioè dei mezzi di bilancio per far fronte alle necessità di una tale assistenza e della organizzazione relativa. Del resto questo sforzo non dovrebbe essere senza corrispettivo anche sul piano economico. Infatti la comunità di connazionali stabilita all’estero, la quale serba il ricordo della Patria e si sente a sua volta ricordata e compresa, è uno degli strumenti più importanti per promuovere nuova emigrazione. E se è questo, come è certamente, un obbiettivo fondamentale della nostra politica sociale, nessuno sforzo, nessun sacrificio dovrebbero essere trascurati allo scopo di fare delle collettività italiane uno strumento agile ed articolato per creare nuove occasioni di lavoro per gli aspiranti all’espatrio. Tanto più che creare o sviluppare queste occasioni mercé l’opera degli italiani all’estero, significa al tempo stesso risolvere in gran parte i vitali problemi di assestamento e di assistenza morale e materiale che l’espatrio sempre presenta e far svolgere così l’accresciuto flusso emigratorio nelle migliori condizioni di ambiente che si possano desiderare. </p><p class="paragraph" data-counter="6" id="p-6">Ma non sono soltanto le ragioni ora enunciate che impongono di svolgere una politica delle collettività italiane all’estero; essa è richiesta dallo stesso andamento della nostra politica estera generale, dal modo con il quale si pongono i nostri rapporti con gli altri Paesi. Vi è qualche cosa che corrisponde alla struttura spirituale e sociale dei singoli popoli e che li caratterizza così nell’ambito interno della collettività come nei rapporti di essa con le altre comunità umane. Nella vita italiana vi è il dato sociale della straordinaria ricchezza della nostra forza di lavoro, la quale cerca di attuarsi, dovunque può, in condizioni di umana dignità. Questa spinta conduce, come ha sempre condotto, oltre i confini della Patria; conduce, per così dire, a prolungare la Patria oltre i confini, a farsi della Patria il mondo. In questa forma essenzialmente opera il nostro impulso di espansione, il nostro sforzo di comunicazione con altri popoli. Questa attitudine a vivere, lavorando e producendo, in tutte le latitudini non è evidentemente spirito di avventura e di conquista; è la forma nella quale il popolo italiano sente la sua comunità di destino con il mondo, espressione di adattamento sociale, di tolleranza politica, di intensa comunicazione spirituale. </p><p class="paragraph" data-counter="7" id="p-7">La nostra politica di rapporto con gli altri Stati, se non vuol fare violenza alla realtà, non può prescindere da questo naturale legame, in potenza od in atto, del comune lavoro spiegato nel mondo. Ciò non vuol dire in regime democratico esasperata difesa della lingua e della nazionalità dei gruppi di italiani residenti nei vari paesi, ché anzi un tale ostinato esclusivismo potrebbe rivelarsi contrario non solo agli interessi dei singoli emigrati, ma allo stesso interesse dell’<span about="https://w3id.org/moro/enoam/data/121233/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>. Vuol dire invece utilizzare i gruppi di italiani nei vari Paesi, abbiano o no conservato la nostra cittadinanza, per far conoscere l’<span about="https://w3id.org/moro/enoam/data/121233/v1/mention-7" class="mention place" id="mention-7" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> e creare quella simpatia e solidarietà umana che si sviluppa agevolmente nel comune lavoro, nello scambio di beni, nel solidale incremento della cultura. In questo senso, essenzialmente in questo senso, io credo si possa parlare di una civiltà italiana attiva nel mondo, cioè di un modo di vita serio ed operoso che si fa conoscere ed apprezzare dai popoli e si amalgama con essi, vivo come è nella lingua, nel volto, nel costume degli italiani sparsi nel mondo.</p></body></html>