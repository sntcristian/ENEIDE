<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.110" name="dcterms.relation"/><meta content="10.48678/unibo/aldomoro1.2.1.110" name="dcterms.identifier"/><meta content="Moro, Aldo, Osservatorio 1 (febbraio 1947), in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.110." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Osservatorio 1 (febbraio 1947)</title>
<div id="mentionMeta"><meta about="https://w3id.org/moro/enoam/data/partito-socialista-italiano" typeof="foaf:Organization"/><meta about="https://w3id.org/moro/enoam/data/partito-socialista-italiano" content="Partito socialista italiano" property="rdfs:label"/><meta about="https://w3id.org/moro/enoam/data/partito-socialista-italiano" property="owl:sameAs" resource="http://www.wikidata.org/entity/Q590750"/></div>

<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>Osservatorio 1 (febbraio 1947)</h1><p class="paragraph" data-counter="1" id="p-1">Della corrente autonomista, che di recente ha abbandonato il <span about="https://w3id.org/moro/enoam/data/121110/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/partito-socialista-italiano" typeof="deo:Reference">Partito socialista italiano</span><sup><a href="#curatornote-1" id="curatornote-ref-1">[1]</a></sup>, molto si è scritto e detto in questo primo fervore di interessamento tra alternative di speranze e di delusioni. Ed alle altrui interpretazioni è stato pure largamente risposto, ma, a nostro avviso, senza risolvere il problema che da più parti, ed a ragione, si propone, se cioè questa corrente socialista accetti o meno il gioco democratico con il suo caratteristico alternarsi al potere delle maggioranze. Questo è il punto veramente cruciale sul quale larghi strati del popolo italiano desideravano essere illuminati. Esso infatti involge una concezione della vita sociale, per la quale la libertà, l’iniziativa personale, l’umano rifiuto di cristallizzare le situazioni e di indirizzare in modo univoco il corso della storia appaiono nella luce più piena. Ed è un sistema che, a nostro avviso, rende omaggio a tutte le recondite e insospettate possibilità della vita, rispetta l’uomo come determinatore della storia, riproduce la larghezza di respiro, la pluralità di dimensioni, la straordinaria apertura della vita umana. Certamente la libertà così intesa reca con sé il pericolo di involuzioni ed errori.</p><p class="paragraph" data-counter="2" id="p-2">Ma questi non si possono evitare, se non con un rigido dogmatismo che si instaura fatalmente a prezzo della libertà e responsabilità umana. Ogni idea della libertà puntualmente coincidente con un sistema precostituito ed immutabile è cosa vaga e pericolosa. La vera libertà si vive faticosamente tra continue insidie: ma senza lavoro e rischio non c’è merito né possibilità di riprendere incessantemente il cammino per la salvezza.</p><ol id="curatorNotes"><li about="https://w3id.org/moro/enoam/data/121110/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Il riferimento è alla cosiddetta scissione di Palazzo Barberini, avvenuta l’11 gennaio 1947 e che diede origine al partito socialista dei lavoratori italiano. La scissione fu motivata principalmente dal nodo del rapporto con il partito comunista italiano.  <a href="#curatornote-ref-1">↑</a></li></ol></body></html>