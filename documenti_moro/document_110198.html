<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.1.0.198" name="dcterms.relation"/><meta content="10.48678/unibo/aldomoro1.1.0.198" name="dcterms.identifier"/><meta content="Moro, Aldo, Una patria umana, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 1, Gli anni giovanili (1932-1946), a cura di Gaetano Crociata e Paolo Trionfini, edizione e nota storico-critica di Tiziano Torresi, Bologna, Università di Bologna, 2021. DOI: https://doi.org/10.48678/unibo/aldomoro1.1.0.198." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Gli anni giovanili (1932-1946), 2021" name="description"/><title>Una patria umana</title>
<div id="mentionMeta"><meta about="https://w3id.org/moro/enoam/data/londra" typeof="dcterms:Location"/><meta about="https://w3id.org/moro/enoam/data/londra" content="Londra" property="rdfs:label"/><meta about="https://w3id.org/moro/enoam/data/londra" property="owl:sameAs" resource="http://www.wikidata.org/entity/Q84"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

<div id="footnoteMeta"><meta about="https://w3id.org/moro/enoam/data/tiziano-torresi" typeof="foaf:Person"/><meta about="https://w3id.org/moro/enoam/data/tiziano-torresi" content="Tiziano Torresi" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>Una patria umana</h1><p class="paragraph" data-counter="1" id="p-1">Nella imminenza della pace per l’<span about="https://w3id.org/moro/enoam/data/110198/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> i nostri animi si fanno più attenti.</p><p class="paragraph" data-counter="2" id="p-2">Se ci fu dissipazione, perché non si seppe reggere alla prova della lunga tensione, se ci fu distrazione nascente da colpevole incoscienza, se ci fu qua e là l’illusione che potesse cancellarsi quel che è irrimediabilmente avvenuto, oggi questa ruvida chiamata a rendere conto, questo ritorno del passato che si sintetizza in un attimo e decide dell’avvenire, ci sollecitano ad essere finalmente uomini e ad assumere il peso delle nostre responsabilità. Ad essere uomini finalmente, poiché si tratta di sostenere un grande peso ed occorrono, per questo, fortezza e limpida coscienza della realtà, troppe volte aspra, della vita. I giovani bisogna che prestino una particolare attenzione, perché oggi si decide di loro, del loro avvenire. Per una colpa non loro, essi, se si dovrà pagare, pagheranno. È molto grave, dover pensare a cose tanto serie, quando si vorrebbe essere spensierati, quando, per diritto dell’età, sembrerebbe poter essere spensierati. Ed invece no. Questi giovani hanno visto in tanta parte bruciata la loro giovinezza ed essi vanno presto, terribilmente presto, alla dura scuola della vita. Per chi tenti dimenticare o distrarsi, c’è questa realtà innegabile: a <span about="https://w3id.org/moro/enoam/data/110198/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/londra" typeof="deo:Reference">Londra</span> i Ministri delle Potenze vincitrici sono riuniti, per decidere le sorti dell’<span about="https://w3id.org/moro/enoam/data/110198/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> e degli italiani. Perché <span about="https://w3id.org/moro/enoam/data/110198/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> sono gli italiani. Per decidere le loro sorti di uomini per l’avvenire.</p><p>E l’<span about="https://w3id.org/moro/enoam/data/110198/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> è assente. Dunque, attenzione!</p><p>***</p><p class="paragraph" data-counter="3" id="p-3">Questa sarà dunque una pace. Finirà lo stato di armistizio, il quale è una guerra non guerreggiata, per dar luogo alla pace, che è alle soglie delle vie dell’avvenire: non la vittoria che è un dato del passato ed elemento di una situazione straordinariamente complessa. Chi si ferma alla vittoria, è legato ancora al passato ed incapace di promuovere il fermento operoso dell’avvenire. Anche la vittoria si deve saper gettare via ad un punto, quando si tratta di fare la pace, la pace che si alimenta dello spirito di giustizia. Qualche cosa deve essere lasciata da parte, se si vuole che guerra e pace non siano soltanto parole che si succedono e coprono una realtà, purtroppo, eguale. La responsabilità degli uomini, i quali, dopo aver fatto la guerra vogliono costruire la pace, è di sapersi aprire docili a questa grande, stupenda novità, di saper capire e volere questa cosa diversa e di valore infinito: la pace dopo la guerra, la vera pace diversa dalla guerra, incompatibile con la guerra.</p><p class="paragraph" data-counter="4" id="p-4">La pace che è comprensione ed amicizia. La pace che è, fatalmente, se vuol essere davvero, perdono. Perché da quel punto incomincia una vita nuova ed un trattato di pace, se è fedele alla sua profonda verità, è un fatto bilaterale, il riconoscimento della parità di diritti e di doveri nello spirito della giustizia. Oh, un vero trattato di pace apre le vie dell’avvenire. Uno falso invece è una orribile ipocrisia, come un sorriso dell’inferno che conclude l’abisso che è stato aperto da noi e per noi, una vorago avidissima.</p><p class="paragraph" data-counter="5" id="p-5">Per questo pensando alla pace sospiriamo e qualche cosa ci brucia dentro l’anima dominata da una ansietà implacabile. C’è un giorno più grande di quello nel quale uomini non son morti più per l’azione feroce di un nemico. È il giorno in cui gli uomini non si guardano più da sponde opposte, pronti sempre all’offesa ed alla difesa.</p><p class="paragraph" data-counter="6" id="p-6">Questo grande giorno non è venuto ancora. Noi tuttavia lo aspettiamo. Lo aspettiamo sperando, se volete, di assurda speranza. Non sappiamo se sarà quello che chiuderà la Conferenza di <span about="https://w3id.org/moro/enoam/data/110198/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/londra" typeof="deo:Reference">Londra</span> o un altro più lontano, o più lontano ancora. Speriamo di una speranza che s’identifica con la fiducia stessa nella vita, con l’amore per la verità. Forse ora tutti i giovani del mondo, tutti coloro che furono sacrificati, sono, senza odio, in attesa della grande giornata. Il giorno dell’amore, senza del quale non v’è pace.</p><p>***</p><p class="paragraph" data-counter="7" id="p-7">Chissà se non sarà questo il giorno conclusivo della Conferenza di <span about="https://w3id.org/moro/enoam/data/110198/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/londra" typeof="deo:Reference">Londra</span>. Per molti segni si direbbe di no. Ecco forse perché tanti rendono oggi più veloce e distratta la vita, per non capire, per non ascoltare una sentenza che ci tocca nella nostra umanità, che incide nella nostra anima. Non è questo però un buon sistema. Non è un atto di coraggio. Oh, no. Dobbiamo vivere questa giornata, quale che sia. Il peso sarà terribilmente più grave, se siamo disattenti. Questa esperienza non possiamo rifiutarla. Chi ha creduto di veder cadere in pezzi la vita per questa vicenda, si faccia coraggio. Ora ci occorre un’anima intera e pronta. Questo coraggio non è evidentemente dissipazione né slancio di orgogliosa incoscienza. No, noi non siamo di quelli che attendono, sia pure tra mille anni, una rivincita. Non si tratta di prepararsi a questo, di consolarsi con questa idea. Non si tratta di fare un’alzata di spalle, come se la cosa non ci riguardasse. Non si tratta di mettersi fuori del mondo. No, la patria non è finita, anche se essa sarà d’ora innanzi mutilata nelle frontiere che parvero troppo anguste e ridotta nella linea obbligata di una politica potente.</p><p class="paragraph" data-counter="8" id="p-8">Perché la patria è una realtà umana, e si nutre appunto di quello che è umano, e cioè spirituale, in noi. Calpestata, avvilita, disprezzata dagli stessi suoi figli, divisa in se stessa, essa ha tuttavia una suprema risorsa nella sua mortificazione.</p><p class="paragraph" data-counter="9" id="p-9">Ed è di dare sviluppo rigoglioso come non mai a quella profonda vita dello spirito, la quale, ridotta ma non esaurita in tempi di prosperità esteriore ed apparente, trova ora, in tanta miseria e disperazione, le ragioni determinanti di un insorgere nuovo e vibrante. Sono le vie dell’intimità e profondità dello spirito quelle nelle quali siamo chiamati oggi ad entrare.</p><p class="paragraph" data-counter="10" id="p-10">Si tratta di ritrovarci in una stupenda novità, in un autentico totale riscatto. Quanto abbiamo perduto di noi, delle cose più grandi e misteriose della vita, nel tempo che pareva felice ed era invece fiacco e vuoto! Oggi il dolore ci sollecita ad essere uomini ed a fare della patria finalmente una comunità civile nel senso tradizionale ed augusto della civiltà, come progresso morale e pienezza delle energie dello spirito in tutti.</p><p class="paragraph" data-counter="11" id="p-11">Costruzione questa, non solitaria certamente. Non è invito all’isolamento egoista il dolore di una minorazione politica, ma sollecitazione alla carità di patria, la quale allora è veramente tale, quando è carità per gli uomini fratelli.</p><p class="paragraph" data-counter="12" id="p-12">Comunità umana dunque. Per questa ragione, mentre siamo tutti così disposti a cedere quelle potenze imperiali che non furono mai nel nostro cuore, con disperata ostinazione chiediamo e speriamo che non sia mutilata questa comunità umana, che non siano tolte parti vitali per le quali trascorra la linfa dello spirito italiano, che dev’essere sempre più di finezza, di bellezza, di bontà e di pace<sup><a href="#curatornote-1" id="curatornote-ref-1">[1]</a></sup>.</p><p class="paragraph" data-counter="13" id="p-13">Per questa ragione gli italiani e sopratutto i giovani, quale che sia la loro fede, faranno bene a tenere alta la loro dignità umana, ed a ricercare in questo momento cruciale le cose essenziali, una sostanziosa bontà, una verità operosa, una consolante bellezza. Sarà il miglior modo per fronteggiare una pace che si annunzia lacunosa e debole, per far vivere la patria al di là, molto al di là del gioco pericoloso e inumano della forza.</p><p>Aldo Moro</p><ol id="curatorNotes"><li about="https://w3id.org/moro/enoam/data/110198/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/tiziano-torresi" typeof="fabio:Comment"> Nelle trattative in corso l’ipotesi di perdere territori abitati da italiani era aperta in quel momento sia sui confini con la Francia che con l’Austria, oltre soprattutto al confine orientale con la Jugoslavia. De Gasperi, deluso dalla partecipazione alla conferenza, iniziò a coltivare l’idea di non firmare un trattato negativo per l’Italia. <a href="#curatornote-ref-1">↑</a></li></ol></body></html>