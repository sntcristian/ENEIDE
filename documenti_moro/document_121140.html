<!DOCTYPE html>
<html><head><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.140" name="dcterms.relation"/><meta content="10.48678/unibo/aldomoro1.2.1.140" name="dcterms.identifier"/><meta content="Moro, Aldo, Osservatorio 3 (maggio 1947), in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.140." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Osservatorio 3 (maggio 1947)</title>


</head><body><h1>Osservatorio 3 (maggio 1947)</h1><p class="paragraph" data-counter="1" id="p-1">È evidente in molti casi una, dovremmo dire, aritmia tra i cristiani e coloro che non si professano tali. Mentre i problemi da risolvere sono identici, vi è troppe volte una diversità di tono e di mentalità che rende difficile anche la comprensione. E troppe volte da parte cristiana vi è una certa quale incapacità di intendere i problemi altrui nei loro termini drammatici e radicali. Eppure dovrebbe creare la fede cristiana una sensibilità capace di impostare tutti i problemi umani in termini umani, capace di avvertire la puntura del dolore, l’incertezza desolante di certi momenti di vita, la speranza sempre risorgente, la linea tortuosa che lo spirito segue dall’oscurità alla luce. Basta perdere il contatto per un solo istante con questo difficile processo umano, che reca in sé tutti i rischi di una perdita definitiva, ma anche tutte le meravigliose possibilità di una conquista umana, per essere incapaci di assolvere il compito che è stato assegnato al cristiano. Il dovere di presenza, mancando al quale il cristiano tradisce, si esprime in uno sforzo vigoroso per adeguare il ritmo drammatico della vita di tutti, per far getto, se è necessario, della propria pace per dare più pace al mondo.</p></body></html>