<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.204" name="dcterms.relation"/><meta content="10.48678/unibo/aldomoro1.3.2.204" name="dcterms.identifier"/><meta content="Moro, Aldo, [Discorso tenuto all'Accademia Navale di Livorno], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.204." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Discorso tenuto all'Accademia navale di Livorno</title>
<div id="mentionMeta"><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/america-latina" typeof="dcterms:Location"/><meta about="https://w3id.org/moro/enoam/data/america-latina" content="America Latina" property="rdfs:label"/><meta about="https://w3id.org/moro/enoam/data/america-latina" property="owl:sameAs" resource="http://www.wikidata.org/entity/Q12585"/><meta about="https://w3id.org/moro/enoam/data/iran" typeof="dcterms:Location"/><meta about="https://w3id.org/moro/enoam/data/iran" content="Iran" property="rdfs:label"/><meta about="https://w3id.org/moro/enoam/data/iran" property="owl:sameAs" resource="http://www.wikidata.org/entity/Q794"/><meta about="https://w3id.org/moro/enoam/data/marocco" typeof="dcterms:Location"/><meta about="https://w3id.org/moro/enoam/data/marocco" content="Marocco" property="rdfs:label"/><meta about="https://w3id.org/moro/enoam/data/marocco" property="owl:sameAs" resource="http://www.wikidata.org/entity/Q1028"/><meta about="https://w3id.org/moro/enoam/data/algeria" typeof="dcterms:Location"/><meta about="https://w3id.org/moro/enoam/data/algeria" content="Algeria" property="rdfs:label"/><meta about="https://w3id.org/moro/enoam/data/algeria" property="owl:sameAs" resource="http://www.wikidata.org/entity/Q262"/><meta about="https://w3id.org/moro/enoam/data/tunisia" typeof="dcterms:Location"/><meta about="https://w3id.org/moro/enoam/data/tunisia" content="Tunisia" property="rdfs:label"/><meta about="https://w3id.org/moro/enoam/data/tunisia" property="owl:sameAs" resource="http://www.wikidata.org/entity/Q948"/><meta about="https://w3id.org/moro/enoam/data/australia" typeof="dcterms:Location"/><meta about="https://w3id.org/moro/enoam/data/australia" content="Australia" property="rdfs:label"/><meta about="https://w3id.org/moro/enoam/data/australia" property="owl:sameAs" resource="http://www.wikidata.org/entity/Q408"/><meta about="https://w3id.org/moro/enoam/data/california" typeof="dcterms:Location"/><meta about="https://w3id.org/moro/enoam/data/california" content="California" property="rdfs:label"/><meta about="https://w3id.org/moro/enoam/data/california" property="owl:sameAs" resource="http://www.wikidata.org/entity/Q99"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Discorso tenuto all'Accademia navale di Livorno </h1><p class="paragraph" data-counter="1" id="p-1">È per me un grande onore essere per la seconda volta ospite di questa gloriosa Accademia Navale in occasione di una solenne giornata celebrativa nella quale ha inizio il nuovo Anno Accademico, viene riaperto l’Istituto di guerra marittima, prestano giuramento, assumendo un solenne impegno di fedeltà alla patria ed alle Istituzioni, novantasette allievi della seconda classe del Corso Normale e 309 allievi ufficiali di complemento. Di più viene oggi inaugurato il nuovo Palazzo degli Studi che integra opportunamente le attrezzature scientifiche e didattiche di questa, che possiamo ben considerare l’università del Mare, nella quale, in costante e feconda collaborazione con l’Università di Pisa ed anche con altri Istituti Universitari, si compie la perfetta preparazione scientifica, tecnica e militare dei giovani allievi ufficiali della Marina Militare Italiana, i futuri comandanti delle nostre belle navi, i futuri capi, capi di uomini, dei marinai d’<span about="https://w3id.org/moro/enoam/data/132204/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>.</p><p class="paragraph" data-counter="2" id="p-2">Sono dunque onorato, ma anche lieto di essere qui in così solenne circostanza, di poter rivolgere di persona il mio cordialissimo saluto agli Ufficiali, al valoroso Corpo docente militare e civile, al personale tutto di questa Accademia ed a voi, soprattutto, giovani Allievi Ufficiali, al valoroso Corpo docente militare e civile, al personale tutto di questa Accademia ed a voi, soprattutto, giovani Allievi Ufficiali, ai quali va, in questo momento decisivo della vostra vita di cittadini e di soldati, anche l’augurio più fervido ed affettuoso. Questo saluto e questo augurio sono nutriti da una grande fiducia, esprimono la certezza cioè che da una così qualificata espressione della classe dirigente del Paese, preparata ad assolvere tutti i propri compiti così in pace come in guerra, verrà un vigoroso sostegno, morale e civile, alla nostra Patria per ogni sua necessità, per la sua difesa, la sua concordia, il suo progresso in ogni campo dell’attività umana.</p><p class="paragraph" data-counter="3" id="p-3">Parlare a soldati, significa evocare, nel modo più naturale, viva e commovente l’idea della patria, il valore umano della Patria come comunità di tradizioni, d’interessi, di aspirazioni, di profondi vincoli unitari. E tuttavia proprio qui, in una Accademia Miliare, l’idea della Patria, della nostra patria, si accompagna all’idea di altre Patrie, esse pure degne di rispetto e piene di valore ed alla solidarietà che vincola gli uomini entro la stessa comunità nazionale si aggiunge, senza contraddizione, la solidarietà tra gli uomini appartenenti a diverse nazionalità e quindi tra popoli diversi, ma vicini ed amici.</p><p class="paragraph" data-counter="4" id="p-4">Questi pensieri mi suggerisce non solo la sempre più stretta interdipendenza che caratterizza il mondo di oggi ed infittisce e rende sempre più intensi i legami nei continenti e tra i continenti, ma il fatto significativo che qui vivono, ospiti graditi, ottimi allievi appartenenti a Paesi amici, l’<span about="https://w3id.org/moro/enoam/data/132204/v1/mention-11" class="mention place" id="mention-11" property="dcterms:references" resource="https://w3id.org/moro/enoam/data/iran" typeof="deo:Reference">Iran</span>, il <span about="https://w3id.org/moro/enoam/data/132204/v1/mention-12" class="mention place" id="mention-12" property="dcterms:references" resource="https://w3id.org/moro/enoam/data/marocco" typeof="deo:Reference">Marocco</span>, l’<span about="https://w3id.org/moro/enoam/data/132204/v1/mention-13" class="mention place" id="mention-13" property="dcterms:references" resource="https://w3id.org/moro/enoam/data/algeria" typeof="deo:Reference">Algeria</span>, la <span about="https://w3id.org/moro/enoam/data/132204/v1/mention-14" class="mention place" id="mention-14" property="dcterms:references" resource="https://w3id.org/moro/enoam/data/tunisia" typeof="deo:Reference">Tunisia</span>, mentre sono presenti illustri Ambasciatori dell’<span about="https://w3id.org/moro/enoam/data/132204/v1/mention-10" class="mention place" id="mention-10" property="dcterms:references" resource="https://w3id.org/moro/enoam/data/america-latina" typeof="deo:Reference">America Latina</span>, così vicina, per vincoli molteplici e profondi, all’<span about="https://w3id.org/moro/enoam/data/132204/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, sì da essere parte integrante del patrimonio spirituale della Nazione. A questi maschiatori, i quali hanno voluto esprimere con la consegna di medaglie d’onore l’amicizia tradizionale tra i nostri popoli ed il loro apprezzamento per questa Accademia navale, va il mio deferente saluto e l’espressione della solidarietà del Governo e mia personale.</p><p class="paragraph" data-counter="5" id="p-5">Cogliamo dunque qui, vorrei dire plasticamente, e secondo una delle più significative tradizioni di questa Accademia, una realtà umana più vasta, una concordia civile che raggiunge i più lontani confini del mondo secondo idealità sempre più vive ed operose nella coscienza universale di oggi. Mi sia consentito di dire che proprio la Marina, per la sua natura, per i suoi compiti, per la sua quotidiana esperienza, favorisce conoscenze più profonde e vincoli e vincoli più intensi tra i popoli che il mare unisce ed avvicina.</p><p class="paragraph" data-counter="6" id="p-6">Desidero ricordare, a questo proposito, le campagne d’istruzione delle Navi Scuola Vespucci e San Giorgio, le crociere della Squadra Navale nel Mediterraneo ed in Atlantico, le imprese marinaresche del piccolo Corsaro II sulle coste del Sud <span about="https://w3id.org/moro/enoam/data/132204/v1/mention-15" class="mention place" id="mention-15" property="dcterms:references" resource="https://w3id.org/moro/enoam/data/australia" typeof="deo:Reference">Australia</span> e su quelle della <span about="https://w3id.org/moro/enoam/data/132204/v1/mention-16" class="mention place" id="mention-16" property="dcterms:references" resource="https://w3id.org/moro/enoam/data/california" typeof="deo:Reference">California</span> raggiunte in questi ultimi giorni.</p><p class="paragraph" data-counter="7" id="p-7">Voi Allievi Ufficiali, voi Marinai d’<span about="https://w3id.org/moro/enoam/data/132204/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> amate i grandi spazi e dominate le grandi distanze. È la vostra capacità e la vostra natura; è il vostro spirito e la vostra tempra morale. È questa vastità di orizzonti di orizzonti che dà a voi tanta purezza, tanta semplicità, ma tanto distacco in una costante e generosa dedizione, fino all’eroismo, alla Patria amata ed ai più alti ideali umani.</p><p class="paragraph" data-counter="8" id="p-8">Voi siete stati e sarete sempre, in pace ed in guerra, fedeli al vostro dovere, rigorosi custodi dell’onore militare.</p><p class="paragraph" data-counter="9" id="p-9">A questa tradizione di servizio e di eroismo io rendo oggi omaggio in questa Accademia, che custodisce le gloriose tradizioni della Marina italiana. Ad essa è affidato oggi il compito della difesa dell’<span about="https://w3id.org/moro/enoam/data/132204/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> sul mare, che è legato alla nostra struttura nazionale, alla nostra storia ed al nostro destino. Voi rendere libero e sicuro questo Mare Mediterraneo nel quale la nostra Patria si protende con lunghissime coste. Lo fate in amichevole solidarietà, in cooperazione tecnica, in affiatamento spirituale con i nostri potenti Alleati, ai quali ci lega un Patto cui l’<span about="https://w3id.org/moro/enoam/data/132204/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> dev’essere fedele con onore ed ancora più una comunità d’interessi e d’ideali che quel vincolo giustifica sul piano storico e rende naturale ed infrangibile. Fondamento, esso, della nostra sicurezza ed insieme della politica di pace e di cooperazione che l’<span about="https://w3id.org/moro/enoam/data/132204/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> persegue, forte com’è nella sua difesa integrata e nella piena reciproca lealtà dei Paesi contraenti. Voi siete garanti di questa lealtà che rende il nostro Paese veramente libero e pieno di dignità nel mondo internazionale. Questa lealtà è un aspetto del vostro dovere militare, della vostra fedeltà, nell’impegno tutto speciale che è proprio dei soldati, alla Patria italiana.</p><p class="paragraph" data-counter="10" id="p-10">Ebbene, Allievi Ufficiali, il vostro giuramento vi consacra appunto soldati, vi affida i compiti più rischiosi della difesa, vi pone, con l’assunzione di un dovere particolarmente intenso ed assorbente, al servizio della Nazione. Molti di voi hanno scelto questo servizio, tutti lo hanno accettato con un consenso consapevole e definitivo. Questo significa il giuramento che voi avete prestato: una generosa dedizione per la Patria e cioè per i cittadini di questo Paese, per le famiglie italiane, per le città e le regioni ricche di bellezza, di cultura e di storia, per gli ideali ed i valori che compongono la nostra tradizione, per le aspirazioni civili ed umane di questo popolo, al quale appartenete, ma che anche vi appartiene, perché voi lo difendete e lo servite.</p><p class="paragraph" data-counter="11" id="p-11">Lo difendete con le armi possenti sui vostri scafi che solcano il mare, ma insieme lo difendete, lo sostenete, ne assicurate il progresso con le vostre virtù morali e civili. Vi è affidata infatti non solo la difesa contro ogni possibile avversario, ma anche la tutela della integrità morale della Nazione e del suo libero e costruttivo sviluppo. Come soldati non siete cittadini secondo uno statuto speciale e minore, ma in pienezza di diritto e soprattutto in una compiutezza singolare di doveri, che vi domanda un rigore morale ed una prontezza generosa più che lo domandi agli altri cittadini. La vostra preparazione intellettuale e morale, che la Marina Italiana sa così bene sviluppare, vi fa capaci di comprendere tutta la complessa realtà nazionale in questo difficile momento di storia e di parteciparvi appieno con serietà ed efficacia punto ma, in ricambio doveroso naturale, il paese vi comprende e si stringe intorno a voi, come avvenuto in queste settimane di dolore, con riconoscenza ed affetto. E sono questi sentimenti che io desidero esprimervi oggi in questo giorno solenne che consacra la vostra vocazione e dà inizio alla vostra milizia per l'<span about="https://w3id.org/moro/enoam/data/132204/v1/mention-8" class="mention place" id="mention-8" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, quale che sia l'evento da affrontare il sacrificio da accettare. Desidero dirvi, giovani allievi ufficiali che abbiamo fiducia in voi e che sappiamo bene affidate al vostro coraggio ed al vostro impegno la integrità della nazione, la libertà degli italiani, la volontà di progresso del nostro paese.</p><p class="paragraph" data-counter="12" id="p-12">Siamo andati innanzi in questi anni pur tra grandi difficoltà e le difficoltà, che sono nelle cose ,  che solo nel faticoso e sofferto processo di sviluppo di questo popolo generoso, riaffiorano, di quando in quando, per ricordarci che nella vita tutto è conquista e che sono sempre necessari coraggio la fede nella preghiera. Io non debbo dirvi le difficoltà di oggi né presagire le difficoltà di domani. Vorrei dire a voi, cittadini in armi, come vorrei dire a tutti gli Italiani che non ci mancheranno mai il coraggio e la fede nell’avvenire che sono necessari per superare la prova ed andare avanti. Il vostro “sì” al nuovo a più alto dovere al quale siete stati chiamati e che vi siete assunto, questo “sì” detto con tanta forza e convinzione, questo “sì” che simboleggia la prontezza della Nazione di fronte ai grandi compiti che quest’epoca di storia ci riserva, mi rende sicuro dell’avvenire del Paese.</p></body></html>