<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.166" name="dcterms.relation"/><meta content="10.48678/unibo/aldomoro1.3.2.166" name="dcterms.identifier"/><meta content="Moro, Aldo, [Discorso tenuto a Brindisi in occasione della festa della Marina], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.166." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Discorso tenuto a Brindisi in occasione della festa della Marina</title>
<div id="mentionMeta"><meta about="https://w3id.org/moro/enoam/data/brindisi" typeof="dcterms:Location"/><meta about="https://w3id.org/moro/enoam/data/brindisi" content="Brindisi" property="rdfs:label"/><meta about="https://w3id.org/moro/enoam/data/brindisi" property="owl:sameAs" resource="http://www.wikidata.org/entity/Q13496"/><meta about="https://w3id.org/moro/enoam/data/napoli" typeof="dcterms:Location"/><meta about="https://w3id.org/moro/enoam/data/napoli" content="Napoli" property="rdfs:label"/><meta about="https://w3id.org/moro/enoam/data/napoli" property="owl:sameAs" resource="http://www.wikidata.org/entity/Q2634"/><meta about="https://w3id.org/moro/enoam/data/premuda" typeof="dcterms:Location"/><meta about="https://w3id.org/moro/enoam/data/premuda" content="Premuda" property="rdfs:label"/><meta about="https://w3id.org/moro/enoam/data/premuda" property="owl:sameAs" resource="http://www.wikidata.org/entity/Q988673"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Discorso tenuto a Brindisi in occasione della festa della Marina </h1><p>Ufficiali, Sottufficiali, Marinai,</p><p class="paragraph" data-counter="1" id="p-1">sono molto lieto ed onorato di essere ancora una volta tra voi, nella città di <span about="https://w3id.org/moro/enoam/data/132166/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/brindisi" typeof="deo:Reference">Brindisi</span>, in occasione della celebrazione della Festa della Marina. Un anno fa a <span about="https://w3id.org/moro/enoam/data/132166/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/napoli" typeof="deo:Reference">Napoli</span> consegnai la bandiera di combattimento al ricostituito Battaglione San Marco. Ed esso è oggi qui largamente rappresentato, a significare il progressivo sviluppo della Marina nel quadro della riorganizzazione delle Forze Armate in vista dei compiti di difesa che sono ad esse affidati.</p><p class="paragraph" data-counter="2" id="p-2">Quest’anno rendiamo onore ad un’altra specialità della Marina che celebra oggi il suo cinquantesimo anno di vita: i Mas. Evochiamo perciò mezzo secolo di glorioso servizio da intrepidi marinai, fino al sacrificio della vita, sui sottili mezzi di assalto, i quali, in un continuo perfezionamento tecnico, hanno dato dimostrazione della vitalità e della coraggiosa iniziativa della Marina italiana. E proprio dalle acque di <span about="https://w3id.org/moro/enoam/data/132166/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/brindisi" typeof="deo:Reference">Brindisi</span> il 7 giugno 1916 partirono i due Mas di Pagano di Melino e di Berardinelli per la prima missione di attacco silurante che la storia ricordi. Da allora le azioni dei Mas seguirono l’una all’altra, passando di successo in successo fino alla leggendaria impresa del 10 giugno 1918, la cui data è stata assunta della Marina per celebrare la sua Festa. I Mas di Rizzo e Aonzo attaccarono allora presso <span about="https://w3id.org/moro/enoam/data/132166/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/premuda" typeof="deo:Reference">Premuda</span> una potente formazione austriaca, affondando la “Santo Stefano” e stroncando una iniziativa pericolosa per le unità italiane ed alleate dislocate nei pressi del Canale di Otranto. Nel momento più delicato della resistenza italiana sul Piave, questo duro colo inferto alla flotta austriaca fu il primo segno della riscossa ed il preludio della vittoria finale. Nomi come quello dell’eroe di <span about="https://w3id.org/moro/enoam/data/132166/v1/mention-7" class="mention place" id="mention-7" property="dcterms:references" resource="https://w3id.org/moro/enoam/data/premuda" typeof="deo:Reference">Premuda</span> e degli altri scomparsi, di cui i familiari qui presenti portano con giusta fierezza le insegne del valore, divennero il simbolo dell’ardimento italiano e della difesa della libertà di questo mare che di fronte a noi lambisce le colonne romane terminali della Via Appia. </p><p class="paragraph" data-counter="3" id="p-3">Ecco perché questa celebrazione si svolge a <span about="https://w3id.org/moro/enoam/data/132166/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/brindisi" typeof="deo:Reference">Brindisi</span>, città legata profondamente al mare e che inserisce tra le sue antiche e significative vicende storiche quella gloriosa dei Mas. Una tradizione testimonianza l’importanza della Base Navale che in queste acque si colloca e la continuità della Marina italiana nelle due guerre mondiali e nella Liberazione. A <span about="https://w3id.org/moro/enoam/data/132166/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/brindisi" typeof="deo:Reference">Brindisi</span> marinara, così legata alla storia ed alla gloria della nostra Marina, invio un riconoscente e cordiale saluto, mentre, rilevandone la continua ascesa e le fervide attività di pace, ne auspico un pieno sviluppo realizzato anche con la solidarietà dello Stato ed in armonia con le sue tradizioni e l’intelligente operosità della sua gente. Con questa cerimonia rendiamo omaggio commosso a tutti coloro che, combattendo sul mare sui Mas, fecero il loro dovere fino in fondo, affrontarono con virile consapevolezza ogni sacrificio, testimoniarono a prezzo della vita la loro fede nella Patria italiana, nei suoi storici diritti, nel suo destino di libertà e di progresso e rendiamo omaggio lla Marina, alla sua fedeltà alle Istituzioni, alla sua esemplare dedizione in pace ed in guerra, al generoso servizio che essa rende alla Nazione, oltre che con la difesa in armi sul mare, anche con la preparazione tecnica, ad alto livello, dei giovani Marinai e soprattutto con la formazione del carattere e con l’educazione alle virtù morali ed ai doveri civici. </p><p class="paragraph" data-counter="4" id="p-4">La Marina italiana infatti, con i suoi mezzi ed i suoi uomini, è espressione del nostro stesso sviluppo, delle nostre capacità tecnologiche, della genialità creatrice della nostra industria, dell’alto grado di preparazione dei nostri tecnici e delle nostre maestranze. L’elevato livello del mondo del lavoro italiano si riflette dunque nella nostra Marina. E la Marina è, significativamente, al servizio della Nazione. Noi, a nostra volta, sentiamo l’impegno che ricade su noi tutti, Governo e popolo, affinché capacità tecniche e virtù morali e civiche siano sviluppate al massimo e messe sempre generosamente a disposizione del Paese. Si fa così veramente grande la Patria.</p><p class="paragraph" data-counter="5" id="p-5">La Patria è l’insieme delle nostre tradizioni, dei nostri interessi, dei nostri ideali, del progresso che si realizza ogni giorno, della volontà di avvenire nella continuità e libertà di tutti nella solidarietà che ci stringe, ci caratterizza, ci amalgama, ma non ci rinchiude come estranei al vasto mondo dei popoli, tra i quali il nostro si colloca in una pacifica gara con alti traguardi di ricchezza, di cultura, di umanità, di civiltà. In questa nobile competizione vogliamo e dobbiamo sentirci sicuri. E perciò, fedeli alle Alleanze, curiamo con profondo attaccamento le nostre Forze Armate, perché siano appunto presidio dell’indipendenza della Patria, delle sue libere istituzioni, del suo sforzo di pacifico progresso nel mondo. Esse sono perciò parte viva ed eletta della Nazione, ne custodiscono le alte aspirazioni, ne sorreggono con tenace e vigorosa dedizione il faticoso impegno per affermarsi libera e dignitosa nel mondo.</p><p class="paragraph" data-counter="6" id="p-6">Marinai d’<span about="https://w3id.org/moro/enoam/data/132166/v1/mention-8" class="mention place" id="mention-8" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, a voi dunque è affidato un grande compito. Dipende anche da voi, dipende in notevole misura da voi che l’<span about="https://w3id.org/moro/enoam/data/132166/v1/mention-9" class="mention place" id="mention-9" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> viva libera e sicura, che essa muova con uno sforzo generoso e concorde di tutti i suoi figli verso le più alte conquiste umane. Questo compito vi è affidato come soldati e come cittadini. Una sola dignità ed un solo dovere.</p><p class="paragraph" data-counter="7" id="p-7">I marinai che, rientrando in questo Porto, rendono gli onori militari al Monumento che si leva sopra di noi a ricordo di tutti i caduti del mare, sono consapevoli di questa insostituibile funzione delle nostre Forze Armate e della nostra gloriosa Marina.</p><p class="paragraph" data-counter="8" id="p-8">Il vostro attaccamento alle tradizioni, la vostra fedeltà al dovere, la vostra consapevolezza civica sono sicura garanzia per il Paese, sono certezza del suo avvenire. Il vostro tenace impegno nel perseguire gli obiettivi che la Nazione, attraverso i suoi organi istituzionali, vi ha assegnato non verrà mai meno, come non vennero meno in mezzo secolo di storia, nelle più dure prove, il coraggio e lo spirito di dedizione degli uomini imbarcati sui fragili scafi dei Mas.</p><p class="paragraph" data-counter="9" id="p-9">È questa la consegna che io vi lascio con l’augurio più affettuoso per la Marina italiana.</p><p>Viva La Marina!</p><p>Viva l’<span about="https://w3id.org/moro/enoam/data/132166/v1/mention-10" class="mention place" id="mention-10" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>!</p></body></html>