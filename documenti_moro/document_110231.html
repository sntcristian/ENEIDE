<!DOCTYPE html>
<html><head><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.1.0.231" name="dcterms.relation"/><meta content="10.48678/unibo/aldomoro1.1.0.231" name="dcterms.identifier"/><meta content="Moro, Aldo, La carità del silenzio, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 1, Gli anni giovanili (1932-1946), a cura di Gaetano Crociata e Paolo Trionfini, edizione e nota storico-critica di Tiziano Torresi, Bologna, Università di Bologna, 2021. DOI: https://doi.org/10.48678/unibo/aldomoro1.1.0.231." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Gli anni giovanili (1932-1946), 2021" name="description"/><title>La carità del silenzio</title>


</head><body><h1>La carità del silenzio</h1><p class="paragraph" data-counter="1" id="p-1">Da più parti si va facendo richiamo alla carità, della quale questo tempo turbinoso e ricco di eventi ha particolare bisogno. Questa idea diffusa e viva rappresenta una spontanea reazione della coscienza cristiana che, dinnanzi alla gravità ed urgenza dei compiti inerenti al riordinamento della società, si rifà alla sua più genuina ed efficace risorsa. Invero altre forze dello spirito, la cultura, ad esempio, e l’ardimento della azione, vengono adoperate qua e là con parziali successi ed anche naturalmente dai cristiani. Ma nessuna forza è più efficace di quella, più adatta, più risolutiva nella sua semplicità lineare. E nessuna è più propria del cristiano, di cui indica la specifica funzione nella storia del mondo.</p><p class="paragraph" data-counter="2" id="p-2">Malgrado però la lineare semplicità del dovere dell’amore, il quale, se non è finto, indica subito la via da seguire, è pur possibile che alla nostra carità manchino quella sostanza di generosità e quella capacità di penetrare i bisogni del nostro tempo, senza delle quali cose infeconda diventa la nostra presenza in questa difficile storia. Qualche volta forse la rispondenza immediata del nostro spirito, il quale si pone agevolmente per la via della carità, è motivo che induce a non fare la fatica necessaria, per intendere appieno le esigenze umane che il nostro amore deve soddisfare. Qualche volta siamo anche impazienti, perché esso non riesce ad appianare, chiarire, pacificare con quella rapidità che noi vorremmo. Ci sollecita il desiderio di un successo, mentre dimentichiamo che l’amore non misura la sua azione se non con il metro di colui al quale esso si rivolge. Così ci stupiamo del disorientamento e della stanchezza ovunque diffusi; non intendiamo il perché di certi ritorni ed attaccamenti; non immaginiamo che anime umane possano essere meno forti e decise di quel che l’ora impone e che ad esse, a questa disorientata debolezza, debba appunto soccorrere l’amore.</p><p class="paragraph" data-counter="3" id="p-3">Travolti un po’ anche noi dal ritmo vorticoso degli avvenimenti, abituati alla superficialità grossolana, esprimiamo il nostro amore in forme dure ed imperative, più solleciti di cambiare comunque il mondo che di salvare uomini nella loro individuale ed irriproducibile esperienza di vita, per salvare con essi il mondo.</p><p class="paragraph" data-counter="4" id="p-4">Lo spirito umano ha oggi appunto nostalgie, ritorni, stanchezze e disperazioni. Esso non segue vie facili nel ritrovamento di se stesso, agitato com’è dalle contraddizioni, sollecitato verso un avvenire incerto al quale non è preparato, condannato per il peso di un passato che esso non ha totalmente voluto. Non dimentichiamo che la fragile anima umana ha visto in breve volgere di tempo mutare intorno a sé i criteri di valore, le supreme ragioni di discriminazione tra bene e male, le intuizioni della vita, le esperienze morali. In tanto disordine, l’uomo risolve la crisi dei valori in sfiducia verso se stesso ed il mondo, si chiude, si sente incomunicabile, ritrova in ogni cosa che permetta di rinunciare alla faticosa libertà dello spirito un buon motivo per trascurare quel che è di umano in lui.</p><p class="paragraph" data-counter="5" id="p-5">Questa situazione è così delicata, così propria dell’uomo, che soltanto spiriti superficiali potrebbero trascurarla, che soltanto una carità di parole potrebbe passare dinnanzi a tanto dolore senza fermarsi ad operare. Questo è un dramma intorno al quale deve farsi il silenzio, il silenzio rispettoso e protettivo di quella carità che è comprensione assoluta ed assoluta comunicazione. Il nostro amore deve saper raggiungere queste inconfessate profondità, intendere questo pudore dello spirito che, dopo una lunga prova, non più riesce ad impegnarsi, vincere questa diffusa paura di essere uomini. Prima di presentare un programma preciso di azione sociale, bisogna risanare e preparare adoperando le forze misteriose ed efficaci dello spirito. Alla stanchezza non si può opporre un falso brio trascinatore. Alla sfiducia non si può contrastare con una visione superficialmente ottimistica del mondo avvenire. Alle incertezze dello spirito non si possono opporre grossolanità ed incomprensioni.</p><p class="paragraph" data-counter="6" id="p-6">È la carità che deve fare questo lavoro, quella carità che sa guardare in lontananza ed in profondità, che sa intendere gli uomini per quel che sono e seguirne i complicati e delicati processi spirituali. Se la parola non sa essere persuasiva e dolce come una carezza, meglio è che si faccia silenzio, il silenzio riguardoso di una carità operante senza ignorare dell’uomo la difficile vita. E quando la parola possa essere pronunziata, senza negare questo doveroso riserbo, quando l’azione sociale possa seguire coerente a questa premessa di rispetto e di serietà, la carità appunto continuerà ad operare, sollecitando quelle non rumorose e non fastidiose espressioni di vita. La vita appunto potrà pian piano riprendere a pulsare fervidamente intorno agli uomini stanchi ed increduli ed incapaci di vivere, se una delicata e profonda carità saprà dare ad essa, mentre torna a svolgersi nella incessante vicenda del mondo, quella misura e serenità, le quali riproducano la fascia protettiva del silenzio intorno ad una umanità che deve sanare una ferita che parve mortale.</p></body></html>