<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ wdt: http://www.wikidata.org/prop/direct/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.064" name="dcterms.relation"/><meta content="10.48678/unibo/aldomoro1.3.2.064" name="dcterms.identifier"/><meta content="Moro, Aldo, [Moro risponde alla mozione di Pietro Ingrao sulle condizioni di salute del presidente della Repubblica], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.064." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Moro risponde alla mozione di Pietro Ingrao sulle condizioni di salute del presidente della Repubblica</title>
<div id="mentionMeta"><meta about="https://w3id.org/moro/enoam/data/pietro-ingrao" typeof="foaf:Person"/><meta about="https://w3id.org/moro/enoam/data/pietro-ingrao" content="Pietro Ingrao" property="rdfs:label"/><meta about="https://w3id.org/moro/enoam/data/pietro-ingrao" property="owl:sameAs" resource="http://www.wikidata.org/entity/Q1277298"/><meta about="https://w3id.org/moro/enoam/data/pietro-ingrao" content="pietro-ingrao" property="wdt:P1986"/><meta about="https://w3id.org/moro/enoam/data/pietro-ingrao" content="Ingrao, Pietro" property="skos:prefLabel"/><meta about="https://w3id.org/moro/enoam/data/antonio-segni" typeof="foaf:Person"/><meta about="https://w3id.org/moro/enoam/data/antonio-segni" content="Antonio Segni" property="rdfs:label"/><meta about="https://w3id.org/moro/enoam/data/antonio-segni" property="owl:sameAs" resource="http://www.wikidata.org/entity/Q1240"/><meta about="https://w3id.org/moro/enoam/data/antonio-segni" content="antonio-segni" property="wdt:P1986"/><meta about="https://w3id.org/moro/enoam/data/antonio-segni" content="Segni, Antonio" property="skos:prefLabel"/><meta about="https://w3id.org/moro/enoam/data/brunetto-bucciarelli-ducci" typeof="foaf:Person"/><meta about="https://w3id.org/moro/enoam/data/brunetto-bucciarelli-ducci" content="Brunetto Bucciarelli-Ducci" property="rdfs:label"/><meta about="https://w3id.org/moro/enoam/data/brunetto-bucciarelli-ducci" property="owl:sameAs" resource="http://www.wikidata.org/entity/Q3558039"/><meta about="https://w3id.org/moro/enoam/data/brunetto-bucciarelli-ducci" content="Bucciarelli, Ducci, Brunetto" property="skos:prefLabel"/><meta about="https://w3id.org/moro/enoam/data/renzo-laconi" typeof="foaf:Person"/><meta about="https://w3id.org/moro/enoam/data/renzo-laconi" content="Renzo Laconi" property="rdfs:label"/><meta about="https://w3id.org/moro/enoam/data/renzo-laconi" property="owl:sameAs" resource="http://www.wikidata.org/entity/Q3933023"/><meta about="https://w3id.org/moro/enoam/data/renzo-laconi" content="renzo-laconi" property="wdt:P1986"/><meta about="https://w3id.org/moro/enoam/data/renzo-laconi" content="Laconi, Renzo" property="skos:prefLabel"/><meta about="https://w3id.org/moro/enoam/data/cesare-merzagora" typeof="foaf:Person"/><meta about="https://w3id.org/moro/enoam/data/cesare-merzagora" content="Cesare Merzagora" property="rdfs:label"/><meta about="https://w3id.org/moro/enoam/data/cesare-merzagora" property="owl:sameAs" resource="http://www.wikidata.org/entity/Q562209"/><meta about="https://w3id.org/moro/enoam/data/cesare-merzagora" content="cesare-merzagora" property="wdt:P1986"/><meta about="https://w3id.org/moro/enoam/data/cesare-merzagora" content="Merzagora, Cesare" property="skos:prefLabel"/></div>

<div id="footnoteMeta"><meta about="https://w3id.org/moro/enoam/data/michele-cento" typeof="foaf:Person"/><meta about="https://w3id.org/moro/enoam/data/michele-cento" content="Michele Cento" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1 class="title">Moro risponde alla mozione di Pietro Ingrao sulle condizioni di salute del presidente della Repubblica</h1><p class="paragraph" data-counter="1" id="p-1">La mozione presentata dall’on. <span about="https://w3id.org/moro/enoam/data/132064/v1/mention-1" class="mention person" id="mention-1" property="dcterms:references" resource="https://w3id.org/moro/enoam/data/pietro-ingrao" typeof="deo:Reference">Ingrao</span><sup><a href="#curatornote-1" id="curatornote-ref-1">[1]</a></sup> e da altri membri del gruppo parlamentare comunista, invita il Governo a procedere ad alcuni adempimenti, per l’applicazione dell’art. 86 della Costituzione, che già il Governo stesso si appresta a compiere nelle debite forme per la sua autonoma responsabilità costituzionale. Così nel quadro dell’accertamento delle condizioni di salute del <span about="https://w3id.org/moro/enoam/data/132064/v1/mention-9" class="mention person" id="mention-9" property="dcterms:references" resource="https://w3id.org/moro/enoam/data/antonio-segni" typeof="deo:Reference">Capo dello Stato</span><sup><a href="#curatornote-2" id="curatornote-ref-2">[2]</a></sup>, promosso nel mese di ottobre, sarà richiesto, in vista della scadenza già indicata, che il Collegio medico, in condizioni atte ad assicurare la massima obiettività e compiutezza di indagine, risponda entro breve termine alle domande contenute nel formulario già noto alla Camera, sciogliendo la riserva a suo tempo espressa<sup><a href="#curatornote-3" id="curatornote-ref-3">[3]</a></sup>. A questo punto interverrà la valutazione degli organi costituzionali secondo le linee che mi accingo ad esporre.</p><p class="paragraph" data-counter="2" id="p-2">È ovvio che talune modalità richieste nella mozione dell’On. <span about="https://w3id.org/moro/enoam/data/132064/v1/mention-2" class="mention person" id="mention-2" property="dcterms:references" resource="https://w3id.org/moro/enoam/data/pietro-ingrao" typeof="deo:Reference">Ingrao</span> per l’accertamento dell’impedimento appaiono senz’altro inaccettabili: ciò vale, ad esempio, per la proposta, scarsamente comprensibile, di interpellare direttamente il Presidente impedito, quando si tratta di acquisire dati clinici di carattere obiettivo, o per la pretesa di fissare rigidamente con la deliberazione di una Camera la composizione del Collegio medico incaricato di rispondere al quesito sull’impedimento. Non mi soffermo poi sulla esclusione del Governo da ogni possibilità di valutare le risposte del Collegio sotto il profilo giuridico-costituzionale, perché sul ruolo del Consiglio dei Ministri nell’applicazione dell’art. 86 dovrò tornare fra poco.</p><p class="paragraph" data-counter="3" id="p-3">Per una parte dunque la mozione dell’on. <span about="https://w3id.org/moro/enoam/data/132064/v1/mention-3" class="mention person" id="mention-3" property="dcterms:references" resource="https://w3id.org/moro/enoam/data/pietro-ingrao" typeof="deo:Reference">Ingrao</span> deve reputarsi superflua; per altra parte essa appare anche difforme della retta interpretazione dell’art. 86 della Costituzione.</p><p class="paragraph" data-counter="4" id="p-4">Infatti da un lato è indiscutibile il senso di responsabilità col quale il Governo ha sempre proceduto in questa delicata vicenda; dall’altro è evidente che una procedura, ispirata ai principi del nostro ordinamento ed applicabile nelle ipotesi di impedimento sia temporaneo che permanente – tra le quali l’art. 86 della Costituzione non fa distinzione dal punto di vista procedurale -, è stata già delineata ed in parte attuata, trovando larghi consensi in questa assemblea nella seduta del 16 ottobre<sup><a href="#curatornote-4" id="curatornote-ref-4">[4]</a></sup>. È altresì noto che quando il 31 agosto, alla ripresa dei lavori, fu data al <span about="https://w3id.org/moro/enoam/data/132064/v1/mention-32" class="mention person" id="mention-32" property="dcterms:references" resource="https://w3id.org/moro/enoam/data/brunetto-bucciarelli-ducci" typeof="deo:Reference">Presidente della Camera</span> comunicazione dell’avvenuto accertamento dell’impedimento temporaneo del Capo dello Stato e dell’assunzione delle sue funzioni da parte del <span about="https://w3id.org/moro/enoam/data/132064/v1/mention-41" class="mention person" id="mention-41" property="dcterms:references" resource="https://w3id.org/moro/enoam/data/cesare-merzagora" typeof="deo:Reference">Presidente del Senato</span><sup><a href="#curatornote-5" id="curatornote-ref-5">[5]</a></sup>, nessuno elevò obiezioni contro il metodo seguito in quella circostanza.</p><p class="paragraph" data-counter="5" id="p-5">A proposito delle accuse rivolte al Governo rileverò che né esso si attribuì competenze di spettanza non sua, come tra poco dimostrerò, né fu mosso dal desiderio di sottolineare la preminenza dell’esecutivo. Al contrario, non potè sottrarsi, restando nell’ambito rigoroso delle sue attribuzioni costituzionali, ad un compito assai doloroso.</p><p class="paragraph" data-counter="6" id="p-6">Va ricordato innanzi tutto che il costituente non volle indicare l’organo o gli organi competenti ad accertare lo stato di impedimento del Presidente della Repubblica, né le modalità relative. In questa situazione (e tralascio le considerazioni svolte il 16 ottobre circa l’inopportunità di norme che sopravvengano in rapporto ad un caso già sorto ed in parte già concretamente regolato) non rimane che ricorrere ad una interpretazione del carattere sistematico, in cui si tenga conto di tutti gli elementi normativi dell’organizzazione costituzionale.</p><p class="paragraph" data-counter="7" id="p-7">Da questo punto di vista dobbiamo constatare che le competenze della Corte costituzionale appaiono specificamente enumerate, sicché la Corte non potrebbe essere direttamente investita dalla competenza a dichiarare l’impedimento, restando peraltro aperta l’ipotesi di una pronuncia in sede di conflitto di attribuzioni, comprendendo in questo, oltre alla mera “vindicatio potestatis”, anche la contestazione del potere altrui di dichiarare l’impedimento in un singolo caso, per mancanza del presupposto o per errata valutazione degli elementi di fatto che lo integrano.</p><p class="paragraph" data-counter="8" id="p-8">Tassativamente enumerate, in base all’art. 55, secondo comma, sono poi le attribuzioni del Parlamento in seduta comune; la sua convocazione è prevista nell’ipotesi in esame soltanto per l’elezione del nuovo Presidente e presuppone, del resto, che l’accertamento dell’impedimento permanente sia già stato compiuto da altri Organi.</p><p class="paragraph" data-counter="9" id="p-9">Diverso problema, e da risolvere in altra sede, è se quell’Assemblea possa discutere, e con quali conseguenze, circa la fondatezza del presupposto per la propria convocazione.</p><p class="paragraph" data-counter="10" id="p-10">A questo proposito va rivelato l’equivoco in cui è incorso l’on. <span about="https://w3id.org/moro/enoam/data/132064/v1/mention-4" class="mention person" id="mention-4" property="dcterms:references" resource="https://w3id.org/moro/enoam/data/pietro-ingrao" typeof="deo:Reference">Ingrao</span>, sia nella sua replica del 16 ottobre sia nella redazione del testo della mozione, confondendo le due assemblee legislative con il Parlamento che elegge, in una particolare composizione, il Capo dello Stato. Non si può pensare di trasferire alle due Camere, nell’esercizio della loro funzione ordinaria, quelle competenze che potrebbero in ipotesi rivendicarsi all’organo speciale costituito dal Parlamento convocato in seduta comune per l’elezione del Presidente, e ciò sia perché diversa è la natura e la funzione di detti organi, sia perché diversa ne è la struttura, anche per la presenza dei delegati regionali; sicché quella che è la maggioranza in seno a ciascuna Camera potrebbe risultare invece la minoranza in seduta comune.</p><p class="paragraph" data-counter="11" id="p-11">A parte dunque la possibilità di profilarsi di insanabili contrasti tra le due Camere, si potrebbe giungere in tal modo fino all’aberrante conseguenza che venga impedito da una Camera l’intervento del Parlamento in seduta comune.</p><p class="paragraph" data-counter="12" id="p-12">Quanto alla competenza del <span about="https://w3id.org/moro/enoam/data/132064/v1/mention-33" class="mention person" id="mention-33" property="dcterms:references" resource="https://w3id.org/moro/enoam/data/brunetto-bucciarelli-ducci" typeof="deo:Reference">Presidente della Camera</span>, il Governo concorda con la dichiarazione qui fatta dall’on. <span about="https://w3id.org/moro/enoam/data/132064/v1/mention-34" class="mention person" id="mention-34" property="dcterms:references" resource="https://w3id.org/moro/enoam/data/brunetto-bucciarelli-ducci" typeof="deo:Reference">Bucciarelli-Ducci</span><sup><a href="#curatornote-6" id="curatornote-ref-6">[6]</a></sup> il 30 settembre scorso, secondo la quale al Presidente del Parlamento in seduta comune la Costituzione attribuisce il compito di convocare l’Assemblea per l’elezione del nuovo Presidente della Repubblica, quando si verifichino le condizioni previste nel secondo comma dell’art. 86, al riconoscimento delle quali è necessario il suo concorso.</p><p class="paragraph" data-counter="13" id="p-13">Eguale necessità d’intervento si riscontra per il Presidente del Senato, supplente del Presidente della Repubblica, mentre è comprensibile che la Costituzione non gli attribuisca il potere di determinare da solo l’inizio e la fine dell’esercizio straordinario delle funzioni supreme, né la cessazione del mandato del Capo dello Stato.</p><p class="paragraph" data-counter="14" id="p-14">Per quel che riguarda il Governo, il suo intervento si giustifica in funzione del ruolo attribuitogli nel nostro sistema costituzionale. Infatti, a parte la considerazione che incombe sul Governo il dovere di assicurare il normale funzionamento di tutta la vita dello Stato, il Presidente del Consiglio ed i Ministri, proponendo e controfirmando gli atti del Presidente della Repubblica, hanno evidentemente il compito di accertarsi che il titolare della carica o il suo supplente sia pienamente legittimato ad emanare gli atti stessi dei quali essi hanno la responsabilità. Si è quindi giustamente ritenuto che, per attribuzione costituzionale di competenza, il Governo è l’organo responsabile della funzione presidenziale “latu sensu” intesa.</p><p class="paragraph" data-counter="15" id="p-15">Del resto, anche per l’applicazione dell’art. 86, il Governo si trova assoggettato ad una serie di penetranti controlli, quali non graverebbero su nessun altro organo costituzionale: da una parte, se non agisse o agisse male, esso potrebbe venir colpito dalla sfiducia delle Camere, dall’altra ogni sua iniziativa che non trovasse concorde la valutazione degli altri organi costituzionalmente responsabili non potrebbe sortire effetto, anche in relazione al ricordato potere di ciascuno di essi di promuovere conflitto di attribuzioni davanti la Corte Costituzionale.</p><p class="paragraph" data-counter="16" id="p-16">Così, a prescindere dall’eventuale controllo del Parlamento in seduta comune, resta certo che siamo di fronte ad un procedimento presidiato da vari ed efficacissimi congegni di garanzia: in esso il Governo, il Presidente supplente ed il Presidente del Parlamento in seduta comune hanno compiti distinti e separate responsabilità, che esigono peraltro una convergenza di valutazioni sia in ordine all’accertamento dei fatti sia alla interpretazione dei principi del sistema. Nessun collegio nuovo, dunque, non previsto dalla Costituzione, ma una concordanza tra organi costituzionali necessaria per garantire la regolare applicazione dello art. 86; e sarebbe arbitrario ritenere che in tale concorso la partecipazione dei Presidenti delle due Camere, cui si può aggiungere quella del Vice Presidente anziano del Senato, abbia un rilievo sussidiario e non adeguato, come ha inesattamente asserito nel suo intervento del 16 ottobre l’on. <span about="https://w3id.org/moro/enoam/data/132064/v1/mention-5" class="mention person" id="mention-5" property="dcterms:references" resource="https://w3id.org/moro/enoam/data/pietro-ingrao" typeof="deo:Reference">Ingrao</span> e confermato oggi l’on. <span about="https://w3id.org/moro/enoam/data/132064/v1/mention-37" class="mention person" id="mention-37" property="dcterms:references" resource="https://w3id.org/moro/enoam/data/renzo-laconi" typeof="deo:Reference">Laconi</span><sup><a href="#curatornote-7" id="curatornote-ref-7">[7]</a></sup>. Questo concorso si verificò anche quando si trattò di valutare la risposta dei medici curanti, nell’ottobre scorso; e se esso non fu reso esplicito nella stessa forma adottata il 10 agosto 1964, ciò accadde perché si ebbe semplicemente a constatare il permanere di una situazione già accertata.</p><p class="paragraph" data-counter="17" id="p-17">Va da sé che le intese tra gli organi costituzionali predetti non precludono in nessun modo ai Presidenti delle Camere di consultarsi con i Presidenti dei Gruppi parlamentari “a titolo di personale ausilio e di maggiore conforto”, come ebbe a dichiarare l’on. <span about="https://w3id.org/moro/enoam/data/132064/v1/mention-35" class="mention person" id="mention-35" property="dcterms:references" resource="https://w3id.org/moro/enoam/data/brunetto-bucciarelli-ducci" typeof="deo:Reference">Bucciarelli-Ducci</span> nella seduta del 16 ottobre scorso. </p><p class="paragraph" data-counter="18" id="p-18">Così, senza scosse e senza forzature, il nostro sistema costituzionale consente di superare situazioni, come questa, difficili e delicate. Ed a questo proposito non posso non respingere nettamente le fantasiose costruzioni circa accordi di comodo, richiamate stamani dell’on. <span about="https://w3id.org/moro/enoam/data/132064/v1/mention-38" class="mention person" id="mention-38" property="dcterms:references" resource="https://w3id.org/moro/enoam/data/renzo-laconi" typeof="deo:Reference">Laconi</span>, e che non trovano il minimo appiglio nella realtà dei fatti e degli atteggiamenti lineari e responsabili costantemente tenuti da tutti coloro che hanno avuto parte in questa vicenda.</p><p class="paragraph" data-counter="19" id="p-19">Ritornando alla mozione dell’on. <span about="https://w3id.org/moro/enoam/data/132064/v1/mention-6" class="mention person" id="mention-6" property="dcterms:references" resource="https://w3id.org/moro/enoam/data/pietro-ingrao" typeof="deo:Reference">Ingrao</span>, debbo aggiungere che essa è inaccettabile non solo per i motivi di merito ora esposti, ma anche per una ragione più generale. In effetti la mozione di una Camera non appare strumento idoneo secondo il nostro ordinamento a dettare una regolamentazione sostanzialmente integrativa della disciplina costituzionale. In tale situazione la risoluzione di una o di entrambe le Camere non può fornire un equipollente dell’atto legislativo e delle garanzie rappresentate dal procedimento previsto per la sua formazione. E ciò a tacere del dubbio non lieve se per l’attuazione dell’art. 86, trattandosi di prevedere competenze e modalità che il costituente non volle stabilire rinviando probabilmente alla consuetudine o a puntuali intese tra organi costituzionali), non sarebbe necessario fare ricorso alla speciale procedura prescritta dall’art. 138 della Costituzione anziché a quella più semplice imposta dall’art. 72 per le leggi in materia costituzionale. Mi limito a questo cenno in una materia tanto grave, sollecitando a questo fine l’approfondita riflessione di tutti i parlamentari. Sembra evidente che solo in sede di legislazione costituzionale potrebbe essere fissato un termine rigido per la durata dell’impedimento temporaneo e della supplenza, contrariamente a quanto sostiene l’on. <span about="https://w3id.org/moro/enoam/data/132064/v1/mention-39" class="mention person" id="mention-39" property="dcterms:references" resource="https://w3id.org/moro/enoam/data/renzo-laconi" typeof="deo:Reference">Laconi</span>.</p><p class="paragraph" data-counter="20" id="p-20">Per le ragioni che ho avuto l’onore di illustrare chiedo dunque alla Camera di respingere la mozione presentata dall’on. <span about="https://w3id.org/moro/enoam/data/132064/v1/mention-7" class="mention person" id="mention-7" property="dcterms:references" resource="https://w3id.org/moro/enoam/data/pietro-ingrao" typeof="deo:Reference">Ingrao</span> e da altri colleghi.</p><p class="paragraph" data-counter="21" id="p-21">Desidero infine esprimere al Presidente della Repubblica <span about="https://w3id.org/moro/enoam/data/132064/v1/mention-44" class="mention person" id="mention-44" property="dcterms:references" resource="https://w3id.org/moro/enoam/data/antonio-segni" typeof="deo:Reference">Antonio Segni</span> i sentimenti di profondo rispetto e l’omaggio augurale e dovuto del Governo e miei personali.</p><ol id="curatorNotes"><li about="https://w3id.org/moro/enoam/data/132064/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Pietro Ingrao (1915-2015), uomo politico e deputato del Partito comunista. <a href="#curatornote-ref-1">↑</a></li><li about="https://w3id.org/moro/enoam/data/132064/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Antonio Segni (1891-1972), uomo politico democristiano e presidente della Repubblica dal 1962. Nell’agosto del 1964 era stato tuttavia colpito da un ictus che gli impediva di esercitare le funzioni di capo dello Stato, provvisoriamente delegate al presidente del Senato Cesare Merzagora. <a href="#curatornote-ref-2">↑</a></li><li about="https://w3id.org/moro/enoam/data/132064/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Il collegio medico aveva fissato in quattro mesi dall’inizio dell’ictus, avvenuto ad agosto, il lasso di tempo necessario a stabilire se l’impedimento del capo dello Stato fosse o meno permanente. <a href="#curatornote-ref-3">↑</a></li><li about="https://w3id.org/moro/enoam/data/132064/v1/curatornote-4" id="curatornote-4" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Moro si riferisce alla seduta della Camera dedicata alla risposta del presidente del Consiglio alle interrogazioni presentate dai gruppi parlamentari circa la condizione di salute del Capo dello Stato. <a href="#curatornote-ref-4">↑</a></li><li about="https://w3id.org/moro/enoam/data/132064/v1/curatornote-5" id="curatornote-5" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Cesare Merzagora (1898-1991), banchiere e uomo politico democristiano e presidente del Senato. Per via della malattia di Segni, Merzagora si trova in quel momento a esercitare le funzioni di Capo dello Stato supplente. <a href="#curatornote-ref-5">↑</a></li><li about="https://w3id.org/moro/enoam/data/132064/v1/curatornote-6" id="curatornote-6" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Brunetto Bucciarelli-Ducci (1914-1994), politico democristiano e presidente della Camera. <a href="#curatornote-ref-6">↑</a></li><li about="https://w3id.org/moro/enoam/data/132064/v1/curatornote-7" id="curatornote-7" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Renzo Laconi (1916-1967), uomo politico e deputato del Partito comunista. <a href="#curatornote-ref-7">↑</a></li></ol></body></html>