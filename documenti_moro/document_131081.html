<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.1.081" name="dcterms.relation"/><meta content="10.48678/unibo/aldomoro1.3.1.081" name="dcterms.identifier"/><meta content="Moro, Aldo, [Convocazione del Congresso della Dc], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, Segretario della DC (1959-1963), a cura di Leopoldo Nuti e Paolo Pombeni, edizione e nota storico-critica di Valentina Casini, Bologna, Università di Bologna, 2021. DOI: https://doi.org/10.48678/unibo/aldomoro1.3.1.081." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Segretario della DC (1959-1963), 2021" name="description"/><title>[Convocazione del Congresso della Dc]</title>
<div id="mentionMeta"><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title-1">[Convocazione del Congresso della Dc]</h1><p class="paragraph" data-counter="1" id="p-1">Ritengo che in questo momento e nelle presenti circostanze non sia opportuno modificare il sistema elettorale previsto dallo Statuto per il Congresso Nazionale del Partito.</p><p class="paragraph" data-counter="2" id="p-2">Il problema del modo di elezione, che non potrebbe essere limitato al solo Congresso Nazionale, ma dovrebbe riguardare tutti gli organi direttivi del Partito, non sembra possa essere frettolosamente risolto da questo Consiglio Nazionale all’immediata vigilia del Congresso e nell’esercizio di un mandato a modificare lo Statuto della <span about="https://w3id.org/moro/enoam/data/131081/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span>, che deve essere circondato dalle più rigorose garanzie.</p><p class="paragraph" data-counter="3" id="p-3">Non mi pare che sia giustificato il ricollegare l’adozione del sistema elettorale a determinate soluzioni politiche. Quale che sia il sistema elettorale infatti, il Partito è in condizione di adottare in piena chiarezza politica tutte le soluzioni che esso ritenga utili nell’interesse del Paese.</p><p class="paragraph" data-counter="4" id="p-4">Non mi sembra, del resto, che possano considerarsi superate le ragioni che hanno indotto a tenere fermo in tutti questi anni il sistema plurinominale e maggioritario, fino a creare una tradizione della <span about="https://w3id.org/moro/enoam/data/131081/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span> che non ci si può accingere ad infrangere senza gravi perplessità.</p><p class="paragraph" data-counter="5" id="p-5">La scelta degli uomini non significa rifiuto di scelta politica, ma correzione degli eccessivi irrigidimenti e utilizzazione seria e serena di tutte le forze e le idee che si esprimono in un Partito complesso come il nostro e con così grandi e decisive responsabilità di fronte al Paese.</p><p class="paragraph" data-counter="6" id="p-6">Quale che sia poi l’esperienza di questi anni circa la molteplicità delle correnti e la loro composizione nella direzione unitaria, non si può non temere gli eccessi del frazionamento, specie se su basi occasionali e di potere, e la mancanza di una vasta piattaforma che sostenga la complessa e delicata azione del Partito. Né vorrei si dimenticasse che questo Congresso, oltre che creare gli organi direttivi per una difficile navigazione nei prossimi anni, deve costituire la piattaforma della <span about="https://w3id.org/moro/enoam/data/131081/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span> per le prossime elezioni, quando che esse siano per aver luogo.</p><p class="paragraph" data-counter="7" id="p-7">Le correzioni poi agli eccessi possibili del sistema sono ben note e sono state usate finora con successo. Non si deve temere che esse manchino in avvenire.</p><p class="paragraph" data-counter="8" id="p-8">Mi sentirei di suggerire l’adozione della proporzionale come estremo e difficile rimedio, solo quando venisse meno la possibilità di dar vita ad una maggioranza seria ed autorevole capace di assumere degnamente la rappresentanza del partito e di guidarlo con efficacia. Ma in questo momento credo che non si possa ritenere che questa eventualità sia per verificarsi.</p></body></html>