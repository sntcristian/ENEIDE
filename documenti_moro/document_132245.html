<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.245" name="dcterms.relation"/><meta content="10.48678/unibo/aldomoro1.3.2.245" name="dcterms.identifier"/><meta content="Moro, Aldo, [Intervento alle Nazioni Unite sulla questione mediorientale], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.245." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Intervento alleNazioni Unitesulla questione mediorientale</title>
<div id="mentionMeta"><meta about="https://w3id.org/moro/enoam/data/abdul-rahman-pazhwak" typeof="foaf:Person"/><meta about="https://w3id.org/moro/enoam/data/abdul-rahman-pazhwak" content="Abdul Rahman Pazhwak" property="rdfs:label"/><meta about="https://w3id.org/moro/enoam/data/abdul-rahman-pazhwak" property="owl:sameAs" resource="http://www.wikidata.org/entity/Q317411"/><meta about="https://w3id.org/moro/enoam/data/abdul-rahman-pazhwak" content="Pazhwak, Abdul, Rahman" property="skos:prefLabel"/><meta about="https://w3id.org/moro/enoam/data/organizzazione-delle-nazioni-unite" typeof="foaf:Organization"/><meta about="https://w3id.org/moro/enoam/data/organizzazione-delle-nazioni-unite" content="Nazioni Unite" property="rdfs:label"/><meta about="https://w3id.org/moro/enoam/data/organizzazione-delle-nazioni-unite" property="owl:sameAs" resource="http://www.wikidata.org/entity/Q1065"/><meta about="https://w3id.org/moro/enoam/data/u-thant" typeof="foaf:Person"/><meta about="https://w3id.org/moro/enoam/data/u-thant" content="U Thant" property="rdfs:label"/><meta about="https://w3id.org/moro/enoam/data/u-thant" property="owl:sameAs" resource="http://www.wikidata.org/entity/Q1264"/><meta about="https://w3id.org/moro/enoam/data/u-thant" content="Thant, U" property="skos:prefLabel"/></div>

<div id="footnoteMeta"><meta about="https://w3id.org/moro/enoam/data/michele-cento" typeof="foaf:Person"/><meta about="https://w3id.org/moro/enoam/data/michele-cento" content="Michele Cento" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1 class="title">Intervento alle Nazioni Unite sulla questione mediorientale</h1><p>Signor <span about="https://w3id.org/moro/enoam/data/132245/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/abdul-rahman-pazhwak" typeof="deo:Reference">Presidente</span><sup><a href="#curatornote-1" id="curatornote-ref-1">[1]</a></sup>, </p><p class="paragraph" data-counter="1" id="p-1">è questa la prima volta che ho l'onore di prendere la parola davanti all'Assemblea Generale delle <span about="https://w3id.org/moro/enoam/data/132245/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/organizzazione-delle-nazioni-unite" typeof="deo:Reference">Nazioni Unite</span>. Lo faccio non senza emozione, convinto, come sono, di trovarmi di fronte alla più alta espressione dell'organizzazione mondiale. È questo il punto più avanzato che sia stato dato raggiungere nella evoluzione della società internazionale, secondo l'impulso del pensiero politico e morale dei nostri paesi. All'<span about="https://w3id.org/moro/enoam/data/132245/v1/mention-34" class="mention organization" id="mention-34" property="dcterms:references" resource="https://w3id.org/moro/enoam/data/organizzazione-delle-nazioni-unite" typeof="deo:Reference">ONU</span> guarda il mondo e in essa si ripongono, in tempo di pace e in tempo di crisi, le speranze dei popoli. È nostra responsabilità che essa assolva efficacemente la sua altissima funzione. L'ora è grave ed il nostro primo dovere è quello di esporre e confrontare le nostre idee ed i nostri punti di vista sulla situazione medio orientale nella speranza, anzi nella fiducia, che dal presente dialogo e dagli incontri che l'accompagnano scaturisca un clima propizio che ci permetta di formulare le raccomandazioni e prendere le decisioni che il momento impone. </p><p class="paragraph" data-counter="2" id="p-2">Ma prima di ciò, signor <span about="https://w3id.org/moro/enoam/data/132245/v1/mention-1" class="mention person" id="mention-1" property="dcterms:references" resource="https://w3id.org/moro/enoam/data/abdul-rahman-pazhwak" typeof="deo:Reference">Presidente</span>, mi sia concesso di esprimere a lei i rallegramenti del Governo italiano per la decisione dell'Assemblea che l'ha portata, per la terza volta, a presiedere ai suoi lavori. li suo nome ed il ruolo da lei svolto alla XXI Assemblea ordinaria ed alla V Sessione speciale fanno ormai parte della storia delle <span about="https://w3id.org/moro/enoam/data/132245/v1/mention-9" class="mention organization" id="mention-9" property="dcterms:references" resource="https://w3id.org/moro/enoam/data/organizzazione-delle-nazioni-unite" typeof="deo:Reference">Nazioni Unite</span>; siamo perciò più che lieti di associarci a quanti, da questa tribuna, le hanno formulato voti e felicitazioni. È anche mio dovere esprimere il sincero apprezzamento del Governo e del popolo italiano ai membri del Consiglio di Sicurezza e al suo presidente che, nell'ultimo mese, ed in particolare nelle ultime settimane, hanno con il <span about="https://w3id.org/moro/enoam/data/132245/v1/mention-37" class="mention person" id="mention-37" property="dcterms:references" resource="https://w3id.org/moro/enoam/data/u-thant" typeof="deo:Reference">Segretario Generale</span><sup><a href="#curatornote-2" id="curatornote-ref-2">[2]</a></sup> congiunto i loro sforzi in un supremo tentativo di salvare la pace in Medio Oriente e, quando disgraziatamente il conflitto armato si è aperto, si sono impegnati per ottenere la cessazione delle ostilità, esigendo da parte di tutti i belligeranti l'adempimento della volontà delle <span about="https://w3id.org/moro/enoam/data/132245/v1/mention-10" class="mention organization" id="mention-10" property="dcterms:references" resource="https://w3id.org/moro/enoam/data/organizzazione-delle-nazioni-unite" typeof="deo:Reference">Nazioni Unite</span>. La nostra gratitudine va anche ai rappresentanti dell'Argentina, del Brasile e dell'Etiopia che si sono fatti promotori di una risoluzione con scopi umanitari tendente ad assicurare la protezione delle popolazioni civili. Posso rassicurare gli onorevoli rappresentanti dei 15 paesi membri che siedono al Consiglio che il popolo italiano ha seguito con ansia, ora per ora, le loro deliberazioni ed è loro grato per l'alto senso di responsabilità dimostrato e per il successo conseguito. </p><p class="paragraph" data-counter="3" id="p-3">Signor <span about="https://w3id.org/moro/enoam/data/132245/v1/mention-2" class="mention person" id="mention-2" property="dcterms:references" resource="https://w3id.org/moro/enoam/data/abdul-rahman-pazhwak" typeof="deo:Reference">Presidente</span>, il recente tragico conflitto che noi abbiamo visto delinearsi, diventare sempre più minaccioso ed infine scoppiare in una regione a noi vicina, ha scosso e turbato profondamente il popolo ed il Governo italiano. Essi sono infatti memori dei valori spirituali e storici e delle sofferenze durante la seconda guerra mondiale del popolo israeliano, la cui consistenza politica come Stato ha avuto riconoscimento dalle <span about="https://w3id.org/moro/enoam/data/132245/v1/mention-11" class="mention organization" id="mention-11" property="dcterms:references" resource="https://w3id.org/moro/enoam/data/organizzazione-delle-nazioni-unite" typeof="deo:Reference">Nazioni Unite</span> delle quali, con noi tutti, è membro e sono consapevoli del moto di rinnovamento e di sviluppo dei popoli arabi, al quale moto l'Italia, insieme a molti altri membri delle <span about="https://w3id.org/moro/enoam/data/132245/v1/mention-12" class="mention organization" id="mention-12" property="dcterms:references" resource="https://w3id.org/moro/enoam/data/organizzazione-delle-nazioni-unite" typeof="deo:Reference">Nazioni Unite</span>, ha recato comprensione e amichevole collaborazione. </p><p class="paragraph" data-counter="4" id="p-4">Con animo accorato il popolo ed il Governo italiano, che non hanno dimenticato gli orrori della guerra, hanno seguito i tragici sviluppi degli avvenimenti, hanno condiviso i dolori delle popolazioni coinvolte, hanno temuto l'allargamento del conflitto e - ancor più - hanno sentito profondamente la tragedia dello scontro armato tra membri delle <span about="https://w3id.org/moro/enoam/data/132245/v1/mention-13" class="mention organization" id="mention-13" property="dcterms:references" resource="https://w3id.org/moro/enoam/data/organizzazione-delle-nazioni-unite" typeof="deo:Reference">Nazioni Unite</span> che pure, per la loro adesione alla Carta di San Francisco, sono impegnati «a praticare la tolleranza ed a vivere in pace l'uno con l'altro in rapporti di buon vicinato». Il Governo italiano, non appena delineatasi la crisi, ha svolto ogni possibile azione, sia sul piano bilaterale sia sul piano multilaterale, in appoggio alle <span about="https://w3id.org/moro/enoam/data/132245/v1/mention-14" class="mention organization" id="mention-14" property="dcterms:references" resource="https://w3id.org/moro/enoam/data/organizzazione-delle-nazioni-unite" typeof="deo:Reference">Nazioni Unite</span> per interrompere la catena delle azioni e reazioni, per disinnescare gli elementi esplosivi, per assicurare quel «momento di pausa e di respiro» che avrebbe dovuto impedire lo scoppio delle ostilità. Quando poi, disgraziatamente, il temuto scontro armato si è verificato, il governo italiano ha raddoppiato i suoi interventi presso le capitali dei Paesi belligeranti, presso il Segretario generale e presso i membri del Consiglio di Sicurezza, affinché ogni sforzo fosse compiuto per limitare l'estensione del conflitto, formulare la pronta adesione alle decisioni delle <span about="https://w3id.org/moro/enoam/data/132245/v1/mention-15" class="mention organization" id="mention-15" property="dcterms:references" resource="https://w3id.org/moro/enoam/data/organizzazione-delle-nazioni-unite" typeof="deo:Reference">Nazioni Unite</span>. Realizzata la cessazione del fuoco, il governo italiano ha preso iniziative per il pronto soccorso alle vittime di ogni parte ed ha proposto in sede multilaterale, sia all'Onu che alla Cee, misure di organica assistenza. </p><p class="paragraph" data-counter="5" id="p-5">Signor <span about="https://w3id.org/moro/enoam/data/132245/v1/mention-3" class="mention person" id="mention-3" property="dcterms:references" resource="https://w3id.org/moro/enoam/data/abdul-rahman-pazhwak" typeof="deo:Reference">Presidente</span>, si tratta ora, come ha detto il Segretario generale nel suo rapporto del 26 maggio al Consiglio di Sicurezza, di porre le basi per «soluzioni ragionevoli, pacifiche e giuste» dei problemi di fondo che hanno travagliato per tanti anni ii Medio Oriente. Si tratta di risolvere un conflitto facendo salvi i diritti e le aspettative delle parti interessate e della comunità internazionale, creando con libera accettazione le premesse per la cooperazione e lo sviluppo dell'intera regione. È un compito immane, cui siamo tutti, indistintamente, chiamati a partecipare, ciascuno secondo i propri mezzi e le proprie capacità. Converrà però superare ogni elemento che possa dividerci, per concentrarci piuttosto su quello che ci unisce e cioè i principi che ispirano lo Statuto delle <span about="https://w3id.org/moro/enoam/data/132245/v1/mention-16" class="mention organization" id="mention-16" property="dcterms:references" resource="https://w3id.org/moro/enoam/data/organizzazione-delle-nazioni-unite" typeof="deo:Reference">Nazioni Unite</span>, la comune fiducia nella capacità dei popoli di vivere e di progredire assieme e soprattutto la profonda convinzione che la pace è premessa e condizione per il perseguimento di ogni altro apprezzabile obiettivo. Per noi è essenziale la riaffermazione dei grandi principi contenuti nei due primi articoli della Carta di San Francisco ai quali tutti i membri delle <span about="https://w3id.org/moro/enoam/data/132245/v1/mention-17" class="mention organization" id="mention-17" property="dcterms:references" resource="https://w3id.org/moro/enoam/data/organizzazione-delle-nazioni-unite" typeof="deo:Reference">Nazioni Unite</span> hanno dato la loro adesione. Perciò ci sembra inutile indugiare in recriminazioni e condanne: è nostro dovere guardare coraggiosamente al futuro e fare della presente Assemblea straordinaria un'assemblea di pace. </p><p class="paragraph" data-counter="6" id="p-6">Signor <span about="https://w3id.org/moro/enoam/data/132245/v1/mention-4" class="mention person" id="mention-4" property="dcterms:references" resource="https://w3id.org/moro/enoam/data/abdul-rahman-pazhwak" typeof="deo:Reference">Presidente</span>, il Governo italiano si impegna oggi ad adoperarsi alla risoluzione dei problemi che il Medio Oriente vede tuttora aperti ed anzi acuiti, riproponendosi, sia invia multilaterale che in via bilaterale, di prestare tutta la sua convinta e concreta collaborazione per il progresso di una regione così carica di ardui problemi ed il cui sereno sviluppo è tanto importante per la pace del Mediterraneo e del mondo. I problemi sono ben noti e presenti nella mente di tutti noi. Vi sono esigenze immediate che richiedono provvedimenti appropriati e urgenti: per soccorrere i feriti, i nuovi profughi, le popolazioni colpite. Ora, svolta questa urgente opera di umana solidarietà restano da affrontare i problemi di fondo non risolti. Su di essi l'Assemblea Generale dovrà concentrare tutta la sua attenzione riprendendo, qualora ciò sia necessario e possibile, gli sforzi ed i tentativi compiuti in passato. </p><p class="paragraph" data-counter="7" id="p-7">L'assemblea in primo luogo deve riaffermare che, a norma degli articoli primo e secondo della Corte, ogni Stato membro ha diritto all'indipendenza politica, all'integrità territoriale e alla protezione dalla minaccia e dall'uso della forza, incompatibili con le regole di convivenza sulle quali si basano le <span about="https://w3id.org/moro/enoam/data/132245/v1/mention-18" class="mention organization" id="mention-18" property="dcterms:references" resource="https://w3id.org/moro/enoam/data/organizzazione-delle-nazioni-unite" typeof="deo:Reference">Nazioni Unite</span>. In questo quadro sarà necessario affrontare il problema del disimpegno e del ritiro delle truppe e quello del giusto assetto territoriale della regione che dovrà essere liberamente accettato dalle parti ed avere carattere stabile. il ritiro delle truppe è certo una misura necessaria.</p><p class="paragraph" data-counter="8" id="p-8">Ma non basta. Se le <span about="https://w3id.org/moro/enoam/data/132245/v1/mention-19" class="mention organization" id="mention-19" property="dcterms:references" resource="https://w3id.org/moro/enoam/data/organizzazione-delle-nazioni-unite" typeof="deo:Reference">Nazioni Unite</span> si limitassero a questo, si renderebbero complici di un ritorno ad una situazione che è stata la causa di due guerre in vent'anni. Esse debbono invece pensare a porre contemporaneamente le premesse di un assetto che premunisca la regione ed il mondo dal rischio di una nuova conflagrazione regionale, che potrebbe perfino sfociare in una guerra generale. A questo compìto l'<span about="https://w3id.org/moro/enoam/data/132245/v1/mention-35" class="mention organization" id="mention-35" property="dcterms:references" resource="https://w3id.org/moro/enoam/data/organizzazione-delle-nazioni-unite" typeof="deo:Reference">ONU</span> non può mancare se non a rischio di compromettere la sua stessa ragione d'essere. </p><p class="paragraph" data-counter="9" id="p-9">L'Assemblea dovrà inoltre affrontare l'annoso problema dei profughi arabi palestinesi, la cui presenza e la cui dolorosa situazione costituiscono uno dei fattori dell'instabilità e della tensione esistenti nella regione. Si tratta di un problema umano, sociale e politico la cui soluzione esige generosità, immaginazione e coraggio. Vi sono poi questioni che investono gli interessi più generali della comunità internazionale: mi riferisco ai problemi delle vie marittime la cui libertà garantita dal diritto internazionale, costituisce un interesse primordiale per il mondo intero e in modo particolare per quei Paesi che come l'Italia sono divisi dall'Oceano da canali e da stretti. Analogo discorso vale per la questione dei luoghi Santi che attendono da tempo uno statuto speciale che garantisca il loro libero accesso. Gerusalemme deve essere non un fattore di divisione, ma un centro di riconciliazione di alto valore spirituale. Problemi ancora più vasti sono quelli dello sviluppo economico di tutto il Medio Oriente. Questo, al di sopra delle barriere nazionali, sembra essere uno degli elementi che, oltre a venire incontro alle legittime aspettative delle popolazioni, potrà contribuire alla pace ed alla stabilità nella regione. Ho. indicato soltanto i problemi principali: la lista è lungi dall'essere esaurita. Signor presidente, non è ancora forse giunto il momento di offrire formule o soluzioni specifiche per far fronte a questi problemi. La delegazione italiana non mancherà di far conoscere al momento opportuno il proprio punto di vista, e di offrire un contributo di idee e di iniziative. Per il momento mi sembra che la premessa essenziale perché si possa costituire la pace è che si creino condizioni tali da permettere agli Stati arabi e ad Israele di riconoscere liberamente e sinceramente le rispettive esistenze, l'indipendenza e l'integrità territoriale ed impegnarsi a vivere in pace gli uni con gli altri come prescrive lo Statuto delle <span about="https://w3id.org/moro/enoam/data/132245/v1/mention-20" class="mention organization" id="mention-20" property="dcterms:references" resource="https://w3id.org/moro/enoam/data/organizzazione-delle-nazioni-unite" typeof="deo:Reference">Nazioni Unite</span>. Ciò dipenderà molto dallo spirito con cui le parti affronteranno le questioni sul tappeto e si disporranno a conciliare i loro legittimi interessi. Ed un auspicabile regolamento liberamente negoziato e accettato dalle parti otterrebbe certamente le garanzie internazionali che risultassero necessarie. </p><p class="paragraph" data-counter="10" id="p-10">Signor <span about="https://w3id.org/moro/enoam/data/132245/v1/mention-5" class="mention person" id="mention-5" property="dcterms:references" resource="https://w3id.org/moro/enoam/data/abdul-rahman-pazhwak" typeof="deo:Reference">Presidente</span> vorrei a questo punto cercare di mettere a fuoco la parte che le <span about="https://w3id.org/moro/enoam/data/132245/v1/mention-21" class="mention organization" id="mention-21" property="dcterms:references" resource="https://w3id.org/moro/enoam/data/organizzazione-delle-nazioni-unite" typeof="deo:Reference">Nazioni Unite</span> potrebbero essere chiamate a svolgere nel lungo e difficile processo che dalla situazione quale si presenta oggi, all'indomani del conflitto militare, dovrà portare, come noi tutti auguriamo, alla vera pace. Vorrei innanzitutto precisare che il ruolo delle <span about="https://w3id.org/moro/enoam/data/132245/v1/mention-22" class="mention organization" id="mention-22" property="dcterms:references" resource="https://w3id.org/moro/enoam/data/organizzazione-delle-nazioni-unite" typeof="deo:Reference">Nazioni Unite</span> dovrà essere prevalentemente politico e poi economico. Questa Assemblea ben conosce quale sia il punto di vista italiano in materia di operazioni per la pace, da noi considerate un valido strumento per l'assolvimento delle responsabilità societarie. Esse hanno assicurato la pace nel Medio Oriente per dieci anni, ma l'esperienza ha mostrato come il loro valore sia effimero, se manca la precisa volontà delle due parti in conflitto di profittare della tregua loro assicurata per dirimere le loro controversie. Le operazioni per la pace sono per definizione provvisorie, mentre quello che noi cerchiamo in Medio Oriente è una sistemazione definitiva. Il ruolo pertanto che noi attribuiamo alle <span about="https://w3id.org/moro/enoam/data/132245/v1/mention-23" class="mention organization" id="mention-23" property="dcterms:references" resource="https://w3id.org/moro/enoam/data/organizzazione-delle-nazioni-unite" typeof="deo:Reference">Nazioni Unite</span> in questo settore è di quadruplice natura. In primo luogo le <span about="https://w3id.org/moro/enoam/data/132245/v1/mention-24" class="mention organization" id="mention-24" property="dcterms:references" resource="https://w3id.org/moro/enoam/data/organizzazione-delle-nazioni-unite" typeof="deo:Reference">Nazioni Unite</span> sono la sede in cui dovrebbe essere possibile promuovere il solenne impegno di tutti i membri dell'organizzazione a facilitare il processo di riavvicinamento e di distensione fra le parti. </p><p class="paragraph" data-counter="11" id="p-11">Mi sembra che non sarebbe irragionevole chiedere a tutte le potenze, grandi e piccole, impegnate a Ginevra e a New York alla ricerca di un disarmo generale e completo, di impedire che quanto esse si propongono di conseguire, sul piano mondiale e spaziale, venga frustrato da una corsa agli armamenti in Medio Oriente. In secondo luogo le <span about="https://w3id.org/moro/enoam/data/132245/v1/mention-25" class="mention organization" id="mention-25" property="dcterms:references" resource="https://w3id.org/moro/enoam/data/organizzazione-delle-nazioni-unite" typeof="deo:Reference">Nazioni Unite</span> debbono rappresentare il primo terreno di incontro e di contatto fra le parti in conflitto, questa Assemblea - come espressione della comunità mondiale - dovendo essere la promotrice di una giusta e durevole pace nella regione. Già alcune idee, interessanti, sono state avanzate in seno  al Consiglio di Sicurezza su possibili metodi e strumenti per facilitare lo sblocco della situazione e permettere il ritorno alla normalità. Una proposta è stata avanzata dal rappresentante dell'India, e ripresa ed elaborata da molti oratori, per la nomina di un rappresentante speciale dell'<span about="https://w3id.org/moro/enoam/data/132245/v1/mention-36" class="mention organization" id="mention-36" property="dcterms:references" resource="https://w3id.org/moro/enoam/data/organizzazione-delle-nazioni-unite" typeof="deo:Reference">ONU</span> nella regione al fine di «ridurre la tensione e ristabilire condizioni di pace»; mentre da parte britannica si è parlato di un mediatore, per favorire l'inizio delle discussioni con i governi interessati al fine di porre le basi per una pace giusta e duratura. Sono spunti che meritano di essere approfonditi anche dalle parti interessate. Il personale delle <span about="https://w3id.org/moro/enoam/data/132245/v1/mention-26" class="mention organization" id="mention-26" property="dcterms:references" resource="https://w3id.org/moro/enoam/data/organizzazione-delle-nazioni-unite" typeof="deo:Reference">Nazioni Unite</span> ha finora svolto una encomiabile opera nello stabilimento e nel controllo della tregua e potrebbe essere utilizzato per l'assolvimento di compiti che apparissero opportuni nelle presenti circostanze. In terzo luogo, le <span about="https://w3id.org/moro/enoam/data/132245/v1/mention-27" class="mention organization" id="mention-27" property="dcterms:references" resource="https://w3id.org/moro/enoam/data/organizzazione-delle-nazioni-unite" typeof="deo:Reference">Nazioni Unite</span> dovrebbero e potrebbero avere una parte nella sistemazione di quelle questioni che, pur avendo la loro base geografica nel Medio Oriente, investono interessi propri della comunità internazionale nel suo insieme. In quarto luogo, le <span about="https://w3id.org/moro/enoam/data/132245/v1/mention-28" class="mention organization" id="mention-28" property="dcterms:references" resource="https://w3id.org/moro/enoam/data/organizzazione-delle-nazioni-unite" typeof="deo:Reference">Nazioni Unite</span> potrebbero essere lo strumento per affrontare i problemi assistenziali umanitari nati dal recente conflitto o aventi origine nella situazione di instabilità.  </p><p class="paragraph" data-counter="12" id="p-12">Inoltre le <span about="https://w3id.org/moro/enoam/data/132245/v1/mention-29" class="mention organization" id="mention-29" property="dcterms:references" resource="https://w3id.org/moro/enoam/data/organizzazione-delle-nazioni-unite" typeof="deo:Reference">Nazioni Unite</span> dovrebbero prendere l'iniziativa di un vasto piano di sviluppo economico dell'intera regione. Ad esso con il consenso dei popoli del Medio Oriente dovrebbero partecipare con esperienze tecniche, risorse economiche, apporto di energie fisiche e spirituali, tutti i Paesi membri delle <span about="https://w3id.org/moro/enoam/data/132245/v1/mention-30" class="mention organization" id="mention-30" property="dcterms:references" resource="https://w3id.org/moro/enoam/data/organizzazione-delle-nazioni-unite" typeof="deo:Reference">Nazioni Unite</span>. Signor <span about="https://w3id.org/moro/enoam/data/132245/v1/mention-6" class="mention person" id="mention-6" property="dcterms:references" resource="https://w3id.org/moro/enoam/data/abdul-rahman-pazhwak" typeof="deo:Reference">Presidente</span>, ho esposto, nelle grandi linee, l'azione svolta dal governo italiano per prevenire prima e contenere poi la crisi per il conflitto armato; sui problemi del Medio Oriente, sulla strada migliore su cui essi dovrebbero essere avviati a soluzione e sulla parte che le <span about="https://w3id.org/moro/enoam/data/132245/v1/mention-31" class="mention organization" id="mention-31" property="dcterms:references" resource="https://w3id.org/moro/enoam/data/organizzazione-delle-nazioni-unite" typeof="deo:Reference">Nazioni Unite</span> dovrebbero essere chiamate a svolgere. Vorrei concludere riaffermando l'esigenza, che su tutto domina, della pace e lanciare perciò un vivissimo appello agli Stati arabi, ad Israele e a tutti i membri di questa Assemblea. </p><p class="paragraph" data-counter="13" id="p-13">Noi riteniamo che non solo la pace è il bene supremo, una necessità storica, ma che essa è anche possibile solo che vi sia la volontà di compiere un atto di coraggio, di assumere un'iniziativa costruttiva con la quale cominci un nuovo cammino. La conciliazione fra popoli fino a ieri in conflitto può essere tentata e conseguita se si è pronti a deporre le armi, non solo quelle della guerra, ma anche quelle dell'intolleranza e delle recriminazioni. Noi confidiamo che Israele e Stati arabi sapranno, dopo le tragiche recenti esperienze, avere una prospettiva altamente umana e civile e, sulle rovine della guerra, sapranno costruire un pacifico assetto, premessa per il benessere, lo sviluppo, la sicurezza e la cooperazione dei loro popoli. Su tutti noi incombe il dovere di promuovere e facilitare con spirito di amicizia questa svolta e siamo sicuri che tutti i popoli amanti della pace sapranno rispondere a questo appello della nostra coscienza. </p><ol id="curatorNotes"><li about="https://w3id.org/moro/enoam/data/132245/v1/curatornote-1" class="" id="curatornote-1" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Abdul Rahman Pazhwak (1919-1995), diplomatico afgano e presidente della XXI sessione (1966) e della V sessione speciale (1967) dell’Assemblea generale delle Nazioni Unite. <a href="#curatornote-ref-1">↑</a></li><li about="https://w3id.org/moro/enoam/data/132245/v1/curatornote-2" class="" id="curatornote-2" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Maha Thray Sithu U Thant (1909-1974), diplomatico birmano e segretario generale delle Nazioni Unite dal 1961 al 1971. <a href="#curatornote-ref-2">↑</a></li></ol></body></html>