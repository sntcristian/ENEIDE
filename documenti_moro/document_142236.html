<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.2.236" name="dcterms.relation"/><meta content="10.48678/unibo/aldomoro1.4.2.236" name="dcterms.identifier"/><meta content="Moro, Aldo, [Intervista per L’Espresso], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Il ritorno al centro-sinistra e la “solidarietà nazionale” (giugno 1973 – maggio 1978), a cura di Guido Formigoni e Agostino Giovagnoli, edizione e nota storico-critica di Chiara Zampieri, Bologna, Università di Bologna, 2021. DOI: https://doi.org/10.48678/unibo/aldomoro1.4.2.236." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il ritorno al centro-sinistra e la “solidarietà nazionale” (giugno 1973 – maggio 1978), 2021" name="description"/><title>[Intervista per «L’Espresso»][1]</title>
<div id="mentionMeta"><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Dc" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/></div>

<div id="footnoteMeta"><meta about="https://w3id.org/moro/enoam/data/chiara-zampieri" typeof="foaf:Person"/><meta about="https://w3id.org/moro/enoam/data/chiara-zampieri" content="Chiara Zampieri" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>[Intervista per «L’Espresso»]<sup><a href="#curatornote-1" id="curatornote-ref-1">[1]</a></sup></h1><p class="paragraph" data-counter="1" id="p-1">La redazione della rivista
      «L’Espresso» chiede agli intervistati se la Costituzione
      abbia resistito o no nel tempo, se a distanza di trent’anni essa
      sia ancora valida, e se i politici e giuristi che nel 1947
      l’avevano preparata la rifarebbero nello stesso modo, o che cosa
      cambierebbero e per quale motivo. </p><p class="paragraph" data-counter="2" id="p-2">Aldo Moro, deputato alla
      Costituente e presidente della <span about="https://w3id.org/moro/enoam/data/142236/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc</span>, afferma: « È difficile
      immaginare che, qualora ci si dovesse accingere dopo trent’anni ad
      elaborare una Costituzione, si ripercorrerebbero le stesse strade. Vi
      fanno ostacolo il cambiamento della realtà, l’esperienza
      vissuta, un’ovvia reazione psicologica. Questo non vuol dire,
      però, un preciso rifiuto di questa o quella delle norme ed
      istituzioni che caratterizzano la carta costituzionale. Ritengo valide in
      ogni caso l’ispirazione generale, la delineazione dei diritti,
      l’articolazione autonomistica, il rilievo dato alla società,
      le grandi linee dell’ordinamento statuale. Cose nuove stanno
      venendo alla luce, ma oggi non mi sembrano tali da rendere configurabile a
      scadenza politica un diverso e coerente disegno costituzionale ».
    </p><p class="paragraph" data-counter="3" id="p-3">La redazione chiede se sia proprio così valida la Costituzione
      italiana o se ci sia qualcosa da rifare. A questo proposito Moro esprime
      un parere riguardo alcune norme costituzionali che non sono ancora state
      attuate e gli articoli 39 e 40 che parlano della regolamentazione dei
      sindacati e di diritto di sciopero.</p><p class="paragraph" data-counter="4" id="p-4">« Probabilmente il tema di
      maggior rilievo è proprio quello degli articoli 39 e 40 », dice
      Moro. « Comprendo l’estrema delicatezza della materia e la
      preferenza accordata a strumenti politici più che giuridici. Ho
      fiducia però che le stesse organizzazioni sindacali, pervenute ad un
      alto grado di maturità e capaci di visione complessiva delle cose e
      di senso dello Stato, favoriscano la ricerca di modi più appropriati
      per fronteggiare i problemi di fondo che stanno alla base di questa
      normativa ».</p><ol id="curatorNotes"><li about="https://w3id.org/moro/enoam/data/142236/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/chiara-zampieri" typeof="fabio:Comment"> Si riporta la versione inviata alla
          redazione de L’Espresso il 29 novembre 1977 e conservata in
          ACS, fondo Aldo Moro, serie Scritti e discorsi, UA 758.<em>A
            trent’anni dalla costituzione, la rifarebbe tale e quale? E
            perché?</em>È difficile immaginare che, qualora ci
          si dovesse accingere dopo trent’anni ad elaborare una
          Costituzione, si ripercorrerebbero le stesse strade di un tempo. Vi
          fanno ostacolo il mutamento della realtà, l’esperienza
          vissuta, una ovvia reazione psicologica. Questo non vuole dire,
          però, un preciso rifiuto di questa o quella delle norme ed
          istituzioni che caratterizzano la Carta della quale celebriamo il
          trentesimo anniversario. Ritengo valide in ogni caso le
          ispirazioni generali, la delineazione dei diritti,
          l’articolazione autonomistica, il rilievo dato alla
          società, le grandi linee dell’ordinamento statuale. Mi
          rendo conto che cose nuove stanno venendo alla luce, ma non mi
          sembrano tali oggi da rendere configurabile a scadenza politica un
          diverso e coerente disegno costituzionale. <em>Cambierebbe
            qualche cosa? E perché?</em>Rettifiche si sono già
          fatte e possono essere ancora ritenute opportune.Non mi pare
          urgente però, in un momento come questo, cambiare in modo
          sostanziale un quadro costituzionale, in qualche suo aspetto certo
          perfettibile, ma corretto. Ci sono ben altre cose sulle quali
          concentrare la nostra attenzione. Il problema è piuttosto un
          altro: come vivere nell’assetto costituzionale esistente,
          rispettandone con scrupolo competenze ed equilibri e svolgendo
          un’esperienza politica capace di rendere possibile la
          soddisfazione delle fondamentali esigenze del Paese. <em>C’è
            qualcosa nella Costituzione che è rimasto inattuato?
            Perché e chi ne è responsabile?</em>Benché il
          processo di attuazione si sia mano a mano accelerato, sono
          riscontrabili lacune. Vi è il tema probabilmente di maggior
          rilievo, degli articoli 39 e 40. Comprendo l’estrema
          delicatezza della materia e la preferenza accordata a strumenti
          politici più che giuridici. Ho fiducia però che le stesse
          organizzazioni sindacali, pervenute ad un alto grado di maturità
          e capaci di visione complessiva delle cose e di senso dello Stato,
          favoriscano la ricerca dei modi più appropriati per fronteggiare
          i problemi di fondo che stanno alla base di questa normativa. <a href="#curatornote-ref-1">↑</a></li></ol></body></html>