<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ wdt: http://www.wikidata.org/prop/direct/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.097" name="dcterms.relation"/><meta content="10.48678/unibo/aldomoro1.3.2.097" name="dcterms.identifier"/><meta content="Moro, Aldo, [Lettera inviata al consiglio nazionale Dc], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.097." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Lettera inviata al consiglio nazionale Dc</title>
<div id="mentionMeta"><meta about="https://w3id.org/moro/enoam/data/tommaso-morlino" typeof="foaf:Person"/><meta about="https://w3id.org/moro/enoam/data/tommaso-morlino" content="Tommaso Morlino" property="rdfs:label"/><meta about="https://w3id.org/moro/enoam/data/tommaso-morlino" property="owl:sameAs" resource="http://www.wikidata.org/entity/Q674952"/><meta about="https://w3id.org/moro/enoam/data/tommaso-morlino" content="tommaso-morlino" property="wdt:P1986"/><meta about="https://w3id.org/moro/enoam/data/tommaso-morlino" content="Morlino, Tommaso" property="skos:prefLabel"/><meta about="https://w3id.org/moro/enoam/data/mariano-rumor" typeof="foaf:Person"/><meta about="https://w3id.org/moro/enoam/data/mariano-rumor" content="Mariano Rumor" property="rdfs:label"/><meta about="https://w3id.org/moro/enoam/data/mariano-rumor" property="owl:sameAs" resource="http://www.wikidata.org/entity/Q316288"/><meta about="https://w3id.org/moro/enoam/data/mariano-rumor" content="mariano-rumor" property="wdt:P1986"/><meta about="https://w3id.org/moro/enoam/data/mariano-rumor" content="Rumor, Mariano" property="skos:prefLabel"/><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Lettera inviata al consiglio nazionale Dc </h1><p class="paragraph" data-counter="1" id="p-1">Il Presidente del Consiglio on. Moro esprime il proprio compiacimento per l’ampiezza e la profondità della discussione che si è sviluppata in seno al Consiglio Nazionale, dopo la fase preparatoria in seno alla apposita Commissione presieduta dall’avv. <span about="https://w3id.org/moro/enoam/data/132097/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/tommaso-morlino" typeof="deo:Reference">Morlino </span>e sulla base della organica ed interessante relazione del segretario politico on. <span about="https://w3id.org/moro/enoam/data/132097/v1/mention-1" class="mention person" id="mention-1" property="dcterms:references" resource="https://w3id.org/moro/enoam/data/mariano-rumor" typeof="deo:Reference">Rumor</span>.</p><p class="paragraph" data-counter="2" id="p-2">È importante – ha rilevato l’on. Moro – che la <span about="https://w3id.org/moro/enoam/data/132097/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> abbia preso piena coscienza del significato dei temi, delle prospettive della programmazione economica e cioè di un metodo di azione politica che essa non considera affatto estraneo alla sua esperienza ed anzi ha contribuito a definire e proporre all’attenzione del Paese.</p><p class="paragraph" data-counter="3" id="p-3">Mi compiaccio dunque, ha proseguito il Presidente del Consiglio, di questo atto di presenza e di vitalità del <span about="https://w3id.org/moro/enoam/data/132097/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Partito</span> che arricchisce il comune patrimonio di prospettive politiche proprio della coalizione di Governo.</p><p class="paragraph" data-counter="4" id="p-4">Non vi è dubbio che i vari spunti di meditazione offerti da questo dibattito saranno tenuti in conto nel lavoro che ci attende.</p><p class="paragraph" data-counter="5" id="p-5">La programmazione democratica, nelle sue molteplici implicazioni, è un atto di responsabilità ed altamente qualificante per il Governo. È un grande impegno che noi prendiamo e che anzi la stessa comunità nazionale prende con se stessa nella chiara consapevolezza degli obiettivi di sviluppo civile che la muovono ed è degli strumenti atti a conseguirli. Si può avere speranza ed anzi fiducia che essa sappia affrontare questa prova per realizzare ordinatamente tutto il progresso di cui è capace.</p><p class="paragraph" data-counter="6" id="p-6">Resta così confermata la comune volontà di dare compiuta attuazione al programma di Governo nel quale si esprime il proposito di rinnovamento nella giustizia e nella libertà che muove l’opera alla quale ci siamo accinti.</p></body></html>