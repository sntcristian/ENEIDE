<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.115" name="dcterms.relation"/><meta content="10.48678/unibo/aldomoro1.3.2.115" name="dcterms.identifier"/><meta content="Moro, Aldo, [Resoconto del discorso tenuto a Bari al Congresso nazionale dei maestri cattolici corretto], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.115." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Resoconto del discorso tenuto a Bari al Congresso nazionale dei maestri cattolici</title>
<div id="mentionMeta"><meta about="https://w3id.org/moro/enoam/data/maria-badaloni" typeof="foaf:Person"/><meta about="https://w3id.org/moro/enoam/data/maria-badaloni" content="Maria Badaloni" property="rdfs:label"/><meta about="https://w3id.org/moro/enoam/data/maria-badaloni" property="owl:sameAs" resource="http://www.wikidata.org/entity/Q28030773"/><meta about="https://w3id.org/moro/enoam/data/maria-badaloni" content="Badaloni, Maria" property="skos:prefLabel"/><meta about="https://w3id.org/moro/enoam/data/associazione-italiana-maestri-cattolici" typeof="foaf:Organization"/><meta about="https://w3id.org/moro/enoam/data/associazione-italiana-maestri-cattolici" content="AIMC" property="rdfs:label"/><meta about="https://w3id.org/moro/enoam/data/associazione-italiana-maestri-cattolici" property="owl:sameAs" resource="http://www.wikidata.org/entity/Q3626589"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

<div id="footnoteMeta"><meta about="https://w3id.org/moro/enoam/data/michele-cento" typeof="foaf:Person"/><meta about="https://w3id.org/moro/enoam/data/michele-cento" content="Michele Cento" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1 class="title">Resoconto del discorso tenuto a Bari al Congresso nazionale dei maestri cattolici </h1><p class="paragraph" data-counter="1" id="p-1">Dopo parole di apprezzamento per l’on. <span about="https://w3id.org/moro/enoam/data/132115/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/maria-badaloni" typeof="deo:Reference">Badaloni</span><sup><a href="#curatornote-1" id="curatornote-ref-1">[1]</a></sup> e l’attività dell’organizzazione, il presidente del Consiglio dei Ministri, on. Aldo Moro, prendendo brevemente la parola al termine della seduta inaugurale del Congresso nazionale dell’<span about="https://w3id.org/moro/enoam/data/132115/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/associazione-italiana-maestri-cattolici" typeof="deo:Reference">AIMC</span>, ha portato il suo cordiale saluto ed augurio al mondo della scuola ed, in esso, alla classe magistrale, alla quale spetta il compito arduo e delicato di guidare i fanciulli nel loro primo contatto con la scuola e di svolgere nei loro confronti un’azione educativa che, per la sia vastità e penetrante influenza, si pone come un fatto di grande importanza per la vita dei singoli e per la Nazione.</p><p class="paragraph" data-counter="2" id="p-2">Il presidente del Consiglio ha detto di conoscere la competenza, la dedizione, la generosità, il senso umano e sociale dei maestri italiani, ed ha voluto ridire anche in questa occasione il suo alto apprezzamento e la sua fiducia.</p><p class="paragraph" data-counter="3" id="p-3">Alla vigilia di un nuovo anno scolastico, nel corso del quale milioni di famiglie affideranno alla scuola italiana quanto hanno di più caro, i loro figliuoli nei momenti più delicati e più fecondi del loro sviluppo umano, la scuola si raccoglie in se stessa, medita, come si fa in questo Congresso, alcuni grandi temi, si appresta ad instaurare, con piena consapevolezza delle sue tradizioni e delle esigenze nuove, il suo importante rapporto educativo. La fiducia delle famiglie, la fiducia della collettività nazionale credo siano, ha proseguito il Presidente del Consiglio, ben meritate. Il mondo della scuola deve esserne orgoglioso e trarne motivo per un maggiore affinamento della sua cultura e sensibilità. In questo spirito di solidarietà tra il paese e la scuola, la sua scuola, garanzia di progresso tecnico, di lavoro intelligente, di sviluppo civile ed umano, io rivolgo a tutti, docenti e discepoli, ha detto l’on. Moro, il mio saluto ed il mio augurio.</p><p class="paragraph" data-counter="4" id="p-4">Siamo dunque per riprendere un grande compito, assolvere bene il quale significa assicurare l’avvenire dell’<span about="https://w3id.org/moro/enoam/data/132115/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>. La scuola italiana, che ha fronteggiato con straordinarie energie la crescita tumultuosa che in questi anni ha accompagnato la trasformazione ed il progresso della nostra società, è una realtà viva e feconda del nostro Paese. Sappiamo bene come da queta situazione di emergenza si debba passare rapidamente ad uno stato di normalità sereno ed ordinato. Da qui il nostro impegno, che è ad un tempo di espansione e di adeguamento qualitativo della scuola; impegno dal quale siamo occupati e preoccupati da anni e che sta per giungere al suo momento conclusivo. Solo chi non conosca l’immenso sforzo che richiede questo rinnovamento di fondo della scuola italiana, può polemizzare su lentezze, incertezze, presunte indifferenze. La verità è che, ferma restando la priorità attribuita alla scuola, ed in forza della quale essa è già e sempre più sarà in testa a ogni spesa dello Stato, è necessario, è urgente ed insieme, nel complesso delle esigenze che premono, ancora difficile realizzare in vista di questo obiettivo primario ed essenziale, quella grande mobilitazione della solidarietà nazionale, che è necessaria per risolvere ad un tempo i problemi della scuola ed, in tanta parte per questa via, i problemi del paese. Il governo farà il suo dovere in tal senso, indicando, nel quadro che esso si è tracciato ed ha tracciato, di ordinato sviluppo, lo sforzo da compiere che non potrà non trovare volenterosa corrispondenza nella nazione.</p><p class="paragraph" data-counter="5" id="p-5">La scuola è cosa viva, come dicevo, ha proseguito il presidente del Consiglio, e cosa preziosa; ricchezza incomparabile di energie, di tensioni, di speranze, di preparazione seria e fiduciosa del domani. È la preparazione dell’uomo in una società industriosa. È la preparazione dell’uomo in una società civile, libera, giusta, umana. Essa passa dalla famiglia alla comunità e reca in sé, inevitabilmente, l’impronta delle istituzioni, delle tradizioni e delle forze sociali nelle quali si articola una società complessa e viva, qual è la nostra. Essa ha un dovere di delicatezza e di rispetto ed ha diritto, a sua volta, di essere considerata e trattata con delicatezza, rispetto e fiducia. Per essa, come voi dimostrate, si costruisce lo Stato democratico, per essa ogni uomo acquisisce consapevolezza di tutti i suoi diritti e doveri. Di questa coscienza abbiamo un bisogno assoluto, urgente, per non disperdere i frutti d ella libertà conquistata ed anzi per arricchirla e renderla sicura e stabile.</p><p class="paragraph" data-counter="6" id="p-6">Questa coscienza significa rifiuto di ogni abdicazione alla dignità umana, ma anche generosa rinuncia alle visioni anguste, alle posizioni prepotenti, agli egoismi di classe, di settore, di città, di regione, ad ogni considerazione eccessiva, o maliziosa o anche solo ingenua, di sé e del proprio ambiente particolare. Solo su questa base di equilibrio, di dignità, di consapevole visione complessiva delle cose, una democrazia si afferma, si consolida e sviluppa, la sua immensa forza di liberazione e di elevazione.</p><p class="paragraph" data-counter="7" id="p-7">Mentre la meta di una società ad un più alto livello umano è irraggiungibile, è, malgrado tutto, vicina, sta a noi tutti, ma sta largamente alla scuola italiana di far sì che questa meta altissima sia toccata, sconfiggendo le tentazioni ricorrenti della dispersione, della meschinità e del disordine ed esaltando invece le più alte doti di misura, di equilibrio e di responsabilità sociale. Per la vecchia amicizia, per la grande stima per voi, maestri d’<span about="https://w3id.org/moro/enoam/data/132115/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, maestri cattolici d’<span about="https://w3id.org/moro/enoam/data/132115/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> vorrei chiedervi oggi di fare la vostra parte, che è decisiva, nella formazione di una autentica società democratica in <span about="https://w3id.org/moro/enoam/data/132115/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>.</p><ol id="curatorNotes"><li about="https://w3id.org/moro/enoam/data/132115/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Si tratta di Maria Badaloni, sottosegretaria all’Istruzione del governo Moro II. <a href="#curatornote-ref-1">↑</a></li></ol></body></html>