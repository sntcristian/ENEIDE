<!DOCTYPE html>
<html><head><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.148" name="dcterms.relation"/><meta content="10.48678/unibo/aldomoro1.2.1.148" name="dcterms.identifier"/><meta content="Moro, Aldo, Ritorno all’uomo, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.148." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Ritorno all’uomo</title>


</head><body><h1>Ritorno all’uomo</h1><p class="paragraph" data-counter="1" id="p-1">Le delusioni sofferte in questi anni che dovevano vedere la nascita di un mondo nuovo di libertà, di giustizia e di pace e che in tanta parte invece ci hanno riportato all’antico, c’inducono a ritornare in noi stessi, per ricercare le ragioni, e le responsabilità, di questa penosa involuzione, per avvisare ai rimedi più efficaci, agli ideali da coltivare, alle speranze da nutrire. Questa impressione dolorosa di un fallimento quasi totale dei progetti lungamente meditati di rinnovamento del mondo è cosa – possiamo dire – comune. Chi non vede la forza che torna a dominare i rapporti tra le nazioni, la rinnovata ipocrisia, il disprezzo della volontà dei popoli, la gerarchia delle potenze? E nell’interno degli Stati ancora faziosità, incomprensioni, violenza, il decadere progressivo del senso umano della vita sociale e l’intrinseca debolezza dell’istanza democratica che pure parve così vigorosa e così sicura. Di qui l’appartarsi crescente dell’attività politica, una volta recisi i legami di essa con la residua realtà della vita, e l’abisso aperto tra governanti e governati in una reciproca sfiducia e lontananza. Di qui il pessimismo dei migliori circa la sorte della democrazia e la possibilità di influenzare in senso umano e cristiano la vita pubblica. Di qui certo attivismo incosciente o semicosciente che dovrebbe alla mancata ricchezza spirituale dell’azione ed al difetto dei legami di convinzione e di spontaneo consenso che permettono la collaborazione degli uomini sopperire con un vigoroso, indiscriminato e persino curioso operare. Di qui infine certi distacchi, certi disdegni, che sembrano voler ricacciare in un angolo oscuro e chiuso di mondo o voler rinviare ad un mondo futuro la realizzazione di bene ch’è doverosa per gli uomini. </p><p class="paragraph" data-counter="2" id="p-2">Le responsabilità di questo stato di cose sono di tutti noi. Chi più chi meno, cristiani o no, abbiamo tutti contribuito all’esaurirsi delle nostre speranze ed al fallimento dei nostri ideali. È stato il nostro indomabile egoismo, l’orgoglio della nazione, della casta, della ideologia, la debolezza del nostro volere, l’astrattezza esangue e la discontinuità della nostra azione. Forse, del resto, questa dura lezione delle cose era necessaria, perché non contassimo troppo sulle nostre forze e non dimenticassimo di domandare l’aiuto di Dio e la collaborazione degli uomini.</p><p class="paragraph" data-counter="3" id="p-3">Ad ogni modo ora siamo qui, stanchi e delusi, di fronte a nuove rovine che si aggiungono alle antiche e ci domandiamo appena, tanto grande è il disinganno, che cosa ci resta ancora da fare, che cosa possiamo e dobbiamo fare. Eppure è necessario che ci rimettiamo per la nostra strada, che ritroviamo validi quegli ideali che abbiamo saputo servire così poco, che ci disincantiamo di fronte alla nostra sconfitta che esige da noi maggiore umiltà e maggior forza. Poiché il nostro impulso iniziale fu la libertà, la ritrovata dignità ed autonomia dell’uomo, converrà ancora da questa suprema certezza prendere le mosse per questo secondo umile risorgimento riparatore. Ma quante cose non ci ha insegnato questa esperienza fallimentare di tre anni; come essa è servita a ridurre nelle sue proporzioni reali la nostra autonomia; come ha depurato di ogni sciocco orgoglio la nostra baldanzosa fiducia. Riconosciamo ora di aver creduto più all’uomo che a Dio; di aver pensato che i limiti esterni della violenza e della prepotenza si potessero spezzare, senza aver prima attuato il dominio di sé e spezzato i vincoli intrinseci della propria vita; di aver amato più le parole che la realtà da esse espressa e di aver fatta la più sciocca e disgustosa retorica dell’uomo e della sua libertà. Ora è tempo che l’uomo sia chiamato ad operare con tutte le sue risorse e che alla libertà si domandi tutto e solo ciò che ad essa si può domandare. Dopo un falso e verboso umanesimo, che nulla in realtà affidava all’uomo e dell’uomo non aveva alcun contrassegno, appaiono necessari modestia di intenti, un più profondo senso cristiano, una ricerca appassionata della sostanza delle cose; è giunta l’ora di fare un umanesimo autentico per restaurare la democrazia e riaccendere la speranza di un mondo nuovo. È l’ora di rivolgersi all’uomo, di credere in esso, di operare umanamente, di sentirne come un conforto e come un monito la insostituibile esigenza nelle strutture, altrimenti instabili, della vita sociale. Vogliamo una fede cosciente ed umile nell’uomo, perché non la libertà è fallita, ma l’umiltà, la semplicità, la concretezza della libera azione umana hanno fatto difetto. È un ritorno all’uomo nelle sue dimensioni spirituali, nella sua capacità di operare per una società che ne riproduca le sembianze.</p></body></html>