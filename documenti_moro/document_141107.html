<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.1.107" name="dcterms.relation"/><meta content="10.48678/unibo/aldomoro1.4.1.107" name="dcterms.identifier"/><meta content="Moro, Aldo, Intervento al Consiglio ministeriale della CEE, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Al ministero degli Esteri e all’opposizione nel partito (giugno 1968 – maggio 1973), a cura di Guido Formigoni e Agostino Giovagnoli, edizione e nota storico-critica di Enrico Palumbo, Bologna, Università di Bologna, 2021. DOI: https://doi.org/10.48678/unibo/aldomoro1.4.1.107." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Al ministero degli Esteri e all’opposizione nel partito (giugno 1968 – maggio 1973), 2021" name="description"/><title>Intervento al Consiglio ministeriale della CEE</title>
<div id="mentionMeta"><meta about="https://w3id.org/moro/enoam/data/pierre-harmel" typeof="foaf:Person"/><meta about="https://w3id.org/moro/enoam/data/pierre-harmel" content="Pierre Harmel" property="rdfs:label"/><meta about="https://w3id.org/moro/enoam/data/pierre-harmel" property="owl:sameAs" resource="http://www.wikidata.org/entity/Q363942"/><meta about="https://w3id.org/moro/enoam/data/general-agreement-on-tariffs-and-trade" typeof="foaf:Organization"/><meta about="https://w3id.org/moro/enoam/data/general-agreement-on-tariffs-and-trade" content="GATT" property="rdfs:label"/><meta about="https://w3id.org/moro/enoam/data/general-agreement-on-tariffs-and-trade" property="owl:sameAs" resource="http://www.wikidata.org/entity/Q194284"/><meta about="https://w3id.org/moro/enoam/data/associazione-europea-di-libero-scambio" typeof="foaf:Organization"/><meta about="https://w3id.org/moro/enoam/data/associazione-europea-di-libero-scambio" content="EFTA" property="rdfs:label"/><meta about="https://w3id.org/moro/enoam/data/associazione-europea-di-libero-scambio" property="owl:sameAs" resource="http://www.wikidata.org/entity/Q166546"/><meta about="https://w3id.org/moro/enoam/data/austria" typeof="dcterms:Location"/><meta about="https://w3id.org/moro/enoam/data/austria" content="Austria" property="rdfs:label"/><meta about="https://w3id.org/moro/enoam/data/austria" property="owl:sameAs" resource="http://www.wikidata.org/entity/Q40"/><meta about="https://w3id.org/moro/enoam/data/comunita-economica-europea" typeof="foaf:Organization"/><meta about="https://w3id.org/moro/enoam/data/comunita-economica-europea" content="Comunità Economica Europea" property="rdfs:label"/><meta about="https://w3id.org/moro/enoam/data/comunita-economica-europea" property="owl:sameAs" resource="http://www.wikidata.org/entity/Q52847"/></div>

<div id="footnoteMeta"><meta about="https://w3id.org/moro/enoam/data/enrico-palumbo" typeof="foaf:Person"/><meta about="https://w3id.org/moro/enoam/data/enrico-palumbo" content="Enrico Palumbo" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>Intervento al Consiglio ministeriale della CEE</h1><p>Signor <span about="https://w3id.org/moro/enoam/data/141107/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/pierre-harmel" typeof="deo:Reference">Presidente</span><sup><a href="#curatornote-1" id="curatornote-ref-1">[1]</a></sup>,</p><p class="paragraph" data-counter="1" id="p-1">la conclusione di un accordo internazionale con l’<span about="https://w3id.org/moro/enoam/data/141107/v1/mention-8" class="mention place" id="mention-8" property="dcterms:references" resource="https://w3id.org/moro/enoam/data/austria" typeof="deo:Reference">Austria</span> pone certamente alcuni problemi, sia per quanto riguarda la presentazione al <span about="https://w3id.org/moro/enoam/data/141107/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/general-agreement-on-tariffs-and-trade" typeof="deo:Reference">GATT</span><sup><a href="#curatornote-2" id="curatornote-ref-2">[2]</a></sup> che in relazione al negoziato con i Paesi <span about="https://w3id.org/moro/enoam/data/141107/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/associazione-europea-di-libero-scambio" typeof="deo:Reference">EFTA</span><sup><a href="#curatornote-3" id="curatornote-ref-3">[3]</a></sup> non-candidati che sarà avviato nell’autunno.</p><p class="paragraph" data-counter="2" id="p-2">Non si tratta però, a nostro giudizio, di problemi insormontabili, a condizione che ci sia da parte di ciascuno di noi la buona volontà politica di dare un seguito favorevole alla richiesta austriaca di concludere l’accordo “interinale”. </p><p class="paragraph" data-counter="3" id="p-3">Ci siamo trovati in passato in situazioni più delicate rispetto al <span about="https://w3id.org/moro/enoam/data/141107/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/general-agreement-on-tariffs-and-trade" typeof="deo:Reference">GATT</span> (e non sono del tutto sicuro che non ci capiterà ancora in avvenire), <u>senza per questo arrivare alla conclusione che dovevamo rinunziare alla stipulazione di un accordo che si giustificava sul piano politico ed economico.</u></p><p class="paragraph" data-counter="4" id="p-4">Di più, ritengo che la formula di compromesso, tratteggiata nella parte conclusiva dal documento sottopostoci, <u>sia accettabile nella sostanza e difendibile in sede <span about="https://w3id.org/moro/enoam/data/141107/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/general-agreement-on-tariffs-and-trade" typeof="deo:Reference">GATT</span></u>. La <span about="https://w3id.org/moro/enoam/data/141107/v1/mention-12" class="mention organization" id="mention-12" property="dcterms:references" resource="https://w3id.org/moro/enoam/data/comunita-economica-europea" typeof="deo:Reference">Comunità</span><sup><a href="#curatornote-4" id="curatornote-ref-4">[4]</a></sup> stipulerebbe un accordo comportante una riduzione reciproca del 30% dei dazi doganali nel settore industriale e la concessione di alcuni vantaggi reciproci nel settore agricolo, precisando che questo accordo “provvisorio” sarebbe completato, nel quadro del negoziato con i Paesi <span about="https://w3id.org/moro/enoam/data/141107/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/associazione-europea-di-libero-scambio" typeof="deo:Reference">EFTA</span> non-candidati, con un’intesa più ampia avente per “obiettivo” l’eliminazione dell’essenziale degli ostacoli agli scambi.</p><p class="paragraph" data-counter="5" id="p-5">Noi riteniamo, ripeto, che un accordo su queste basi sarebbe presentabile al <span about="https://w3id.org/moro/enoam/data/141107/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/general-agreement-on-tariffs-and-trade" typeof="deo:Reference">GATT</span> ed utile sul piano economico e politico sia all’<span about="https://w3id.org/moro/enoam/data/141107/v1/mention-9" class="mention place" id="mention-9" property="dcterms:references" resource="https://w3id.org/moro/enoam/data/austria" typeof="deo:Reference">Austria</span> che alla <span about="https://w3id.org/moro/enoam/data/141107/v1/mention-13" class="mention organization" id="mention-13" property="dcterms:references" resource="https://w3id.org/moro/enoam/data/comunita-economica-europea" typeof="deo:Reference">Comunità</span>, senza pregiudicare in alcun modo la conclusione del negoziato con gli altri Paesi <span about="https://w3id.org/moro/enoam/data/141107/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/associazione-europea-di-libero-scambio" typeof="deo:Reference">EFTA</span>.</p><p class="paragraph" data-counter="6" id="p-6">Mi auguro che il Consiglio possa dare il suo consenso ad una impostazione di questo tipo consentendo così la rapida conclusione di un accordo con l’<span about="https://w3id.org/moro/enoam/data/141107/v1/mention-10" class="mention place" id="mention-10" property="dcterms:references" resource="https://w3id.org/moro/enoam/data/austria" typeof="deo:Reference">Austria</span>.</p><ol id="curatorNotes"><li about="https://w3id.org/moro/enoam/data/141107/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Pierre Charles Harmel (1911-2009), esponente politico del Partito sociale cristiano belga, dal 1966 era ministro degli Esteri del Belgio. <a href="#curatornote-ref-1">↑</a></li><li about="https://w3id.org/moro/enoam/data/141107/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Il General Agreement on Tariffs and Trade (Gatt), firmato a Ginevra il 30 ottobre 1947, regolava il commercio mondiale con la finalità di ridurne le barriere. <a href="#curatornote-ref-2">↑</a></li><li about="https://w3id.org/moro/enoam/data/141107/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> La European Free Trade Association (Efta), fondata nel 1960 da sette paesi (Austria, Danimarca, Svezia, Norvegia, Svizzera, Gran Bretagna, Portogallo), era un tentativo di costruzione di un’area di libero scambio alternativa alla Cee. <a href="#curatornote-ref-3">↑</a></li><li about="https://w3id.org/moro/enoam/data/141107/v1/curatornote-4" id="curatornote-4" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> La Comunità economica europea (Cee), fondata il 25 marzo 1957 a Roma da Repubblica Federale Tedesca, Francia, Italia, Paesi Bassi, Belgio e Lussemburgo, è l’organizzazione regionale finalizzata all’integrazione dei mercati e delle economie dei paesi aderenti. <a href="#curatornote-ref-4">↑</a></li></ol></body></html>