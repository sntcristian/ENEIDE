<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.1.102" name="dcterms.relation"/><meta content="10.48678/unibo/aldomoro1.3.1.102" name="dcterms.identifier"/><meta content="Moro, Aldo, [Discorso a Pisa], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, Segretario della DC (1959-1963), a cura di Leopoldo Nuti e Paolo Pombeni, edizione e nota storico-critica di Valentina Casini, Bologna, Università di Bologna, 2021. DOI: https://doi.org/10.48678/unibo/aldomoro1.3.1.102." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Segretario della DC (1959-1963), 2021" name="description"/><title>[Discorso a Pisa]</title>
<div id="mentionMeta"><meta about="https://w3id.org/moro/enoam/data/napoli" typeof="dcterms:Location"/><meta about="https://w3id.org/moro/enoam/data/napoli" content="Napoli" property="rdfs:label"/><meta about="https://w3id.org/moro/enoam/data/napoli" property="owl:sameAs" resource="http://www.wikidata.org/entity/Q2634"/><meta about="https://w3id.org/moro/enoam/data/partito-socialista-italiano" typeof="foaf:Organization"/><meta about="https://w3id.org/moro/enoam/data/partito-socialista-italiano" content="Partito socialista italiano" property="rdfs:label"/><meta about="https://w3id.org/moro/enoam/data/partito-socialista-italiano" property="owl:sameAs" resource="http://www.wikidata.org/entity/Q590750"/><meta about="https://w3id.org/moro/enoam/data/partito-comunista-italiano" typeof="foaf:Organization"/><meta about="https://w3id.org/moro/enoam/data/partito-comunista-italiano" content="Partito comunista italiano" property="rdfs:label"/><meta about="https://w3id.org/moro/enoam/data/partito-comunista-italiano" property="owl:sameAs" resource="http://www.wikidata.org/entity/Q461886"/><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/></div>

<div id="footnoteMeta"><meta about="https://w3id.org/moro/enoam/data/valentina-casini" typeof="foaf:Person"/><meta about="https://w3id.org/moro/enoam/data/valentina-casini" content="Valentina Casini" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1 class="title-1">[Discorso a Pisa]</h1><p class="paragraph" data-counter="1" id="p-1">L’on. Moro, dopo aver richiamato l’attenzione dell’elettorato sui problemi di politica amministrativa ai quali propriamente l’attuale consultazione si riferisce<sup><a href="#curatornote-1" id="curatornote-ref-1">[1]</a></sup>, problemi alla cui soluzione la DC intende dare l’apporto dei suoi ideali e programmi, della sua esperienza e della sua posizione dominante nella vita politica della nazione, ha rilevato che non può essere trascurato il quadro politico nel quale questa competizione elettorale si svolge.</p><p class="paragraph" data-counter="2" id="p-2">In questo quadro politico, che il Congresso di <span about="https://w3id.org/moro/enoam/data/131102/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/napoli" typeof="deo:Reference">Napoli</span> della <span about="https://w3id.org/moro/enoam/data/131102/v1/mention-12" class="mention organization" id="mention-12" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span><sup><a href="#curatornote-2" id="curatornote-ref-2">[2]</a></sup> ha contribuito a delineare con serietà, con realismo, con senso profondo di responsabilità, c’è, come un dato estremamente importante, l’insufficienza delle forze politiche tradizionalmente democratiche, tradizionalmente impegnate insieme nella costruzione dello Stato democratico e nella difesa delle istituzioni, a reggere da sole e tutte insieme lo sforzo della guida politica del Paese, mosso da nuove esigenze, ricco di nuove possibilità, caratterizzato da un intenso ritmo di sviluppo economico, sociale e politico. Quella che abbiamo rilevato a <span about="https://w3id.org/moro/enoam/data/131102/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/napoli" typeof="deo:Reference">Napoli</span> è una insufficienza numerica delle tradizionali forze politiche democratiche in ragione, se non della contrazione, almeno della pericolosa staticità dell’area politica nella quale erano stati fino allora costituiti Governi e Giunte degli Enti locali. Questa insufficienza ha avuto la sua più evidente ed immediata manifestazione proprio sul terreno delle Amministrazioni locali, in quanto esse riflettono la diseguale distribuzione delle forze politiche nel Paese. Ed accanto alla insufficienza numerica abbiamo riscontrato l’insufficienza politica per la rilevata difficoltà, ed anzi, ad un certo momento, reale impossibilità di far confluire forze politiche ormai programmaticamente e psicologicamente distanti in un comune impegno politico, in un comune programma di Governo<sup><a href="#curatornote-3" id="curatornote-ref-3">[3]</a></sup>. E ciò mentre, da un lato, l’unità di tutte era assolutamente necessaria a formare la maggioranza e, dall’altro, le sempre più nette esigenze politiche e sociali della collettività nazionale imponevano una qualificazione programmatica atta a favorire un più intenso ritmo di sviluppo economico e sociale ed una redistribuzione dei beni secondo più accentuate esigenze di giustizia.</p><p class="paragraph" data-counter="3" id="p-3">Abbiamo infine rilevato l’insufficienza politica delle formule e dei limiti delle tradizionali collaborazioni, in quanto esse, da un certo momento in poi, nella loro posizione naturalmente chiusa ed esclusiva, non esercitavano più una utile funzione di critica e di stimolo all’autonomia del <span about="https://w3id.org/moro/enoam/data/131102/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/partito-socialista-italiano" typeof="deo:Reference">Partito socialista</span>, ma ne ritardavano in qualche modo i difficili sviluppi, facendo mancare quel tanto di fiducia, d’incoraggiamento e di prospettiva politica che poteva favorire l’espansione della vita democratica e l’isolamento delle forze politiche di regime, delle estreme totalitarie del fascismo o neo fascismo e del comunismo.</p><p class="paragraph" data-counter="4" id="p-4">Nella polemica, così spesso grossolana e sommaria, che caratterizza anche questa limitata e difficile consultazione amministrativa, questi dati della situazione, questo quadro politico vengono disinvoltamente ignorati, mentre nessun uomo responsabile, nessun vero democratico possono restare indifferenti di fronte a problemi, a difficoltà, ad esigenze politiche che debbono almeno far pensare. Ci vuole un notevole grado di irresponsabilità per cancellare questi dati della situazione, per annullare ad un tempo i problemi, le difficoltà, i rischi, ma anche le prospettive e le speranze, per fare apparire la <span about="https://w3id.org/moro/enoam/data/131102/v1/mention-13" class="mention organization" id="mention-13" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span> in preda ad una assurda frenesia distruttiva.</p><p class="paragraph" data-counter="5" id="p-5">Ed invece la <span about="https://w3id.org/moro/enoam/data/131102/v1/mention-14" class="mention organization" id="mention-14" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span> ha valutato la situazione alla stregua del senso di responsabilità, che è fatto insieme di prudenza e di iniziativa, proprio del più grande partito italiano, garante in ogni circostanza, in tutti i momenti politici, della vita democratica in Italia. Nel quadro politico, entro il quale si svolge questa competizione elettorale, c’è dunque una nuova assunzione di responsabilità del nostro partito, una nuova garanzia che esso dà al Paese. Essa si esprime nel Governo democratico<sup><a href="#curatornote-4" id="curatornote-ref-4">[4]</a></sup> al quale la <span about="https://w3id.org/moro/enoam/data/131102/v1/mention-15" class="mention organization" id="mention-15" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span> dà, con il sostegno che fornisce, con la sua guida, la sua partecipazione ed il suo programma, la sua impronta caratteristica e preminente. Essa si esprime nelle collaborazioni democratiche rinnovate e nelle collaborazioni nuove ora sperimentate con rispetto, fiducia e speranza, ma anche con una cautela ed una vigilanza, che non sono una forma di antipatico ed offensivo paternalismo, ma riflettono una diversità che solo lentamente e seriamente può attenuarsi per dar luogo ad una consistente affinità, e soprattutto esprimono un monito contro i rischi di ogni contatto, anche parziale ed occasionale, con il <span about="https://w3id.org/moro/enoam/data/131102/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">PCI</span>, un partito che pone a servizio della sua spinta totalitaria un frontismo che si spera possa diventare ancora attuale e giungere ancora più lontano che non si osasse pensare e sperare ieri. Questa naturale diffidenza e vigilanza di fronte al rischio della diretta o indiretta interferenza del <span about="https://w3id.org/moro/enoam/data/131102/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">PCI</span> è connaturale alla <span about="https://w3id.org/moro/enoam/data/131102/v1/mention-16" class="mention organization" id="mention-16" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span>. Nessuno può sperare e nessuno temere che essa vi rinunzi. Ed è un atto di responsabilità del nostro partito così il promuovere quelle collaborazioni politiche che appaiono utili nell’interesse del Paese e, in prospettiva, della democrazia italiana, come il presidiarle con la sua iniziativa, la sua forza, la sua decisa indiscutibile posizione antitotalitaria, antifascista e anticomunista, la sua decisa volontà di sviluppo democratico, il suo impegno di operare e di collaborare per la liberazione dell’uomo e per una società non opprimente e non ingiusta. È questa volontà di collaborazione politica, di sviluppo democratico, di difesa delle istituzioni, di attuazione di giustizia, di integrazione, di sicurezza e di pace sul piano internazionale che caratterizza la <span about="https://w3id.org/moro/enoam/data/131102/v1/mention-17" class="mention organization" id="mention-17" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span> anche in questo momento politico e che si esprime nel governo Fanfani al quale essa ha dato vita e che sostiene con la sua fiducia e solidarietà. Per importanti che siano, e noi non intendiamo sottovalutarli, gli sviluppi politici di questo delicato momento, per quanto rilevanti siano gli impegni di collaborazione che la <span about="https://w3id.org/moro/enoam/data/131102/v1/mention-18" class="mention organization" id="mention-18" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span> ha assunto e promosso, essa non è cambiata e conserva intatti i suoi lineamenti ideali e la sua funzione di garanzia democratica. Non c’è perciò da stupirsi che contro di essa si accaniscano ancora una volta le forze estreme dello schieramento politico come contro il loro naturale nemico, contro il baluardo sicuro della democrazia italiana. Questa furiosa polemica, questo attacco concentrico qualificano ed esaltano la <span about="https://w3id.org/moro/enoam/data/131102/v1/mention-19" class="mention organization" id="mention-19" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span>; ne confermano la fisionomia e la funzione.</p><p class="paragraph" data-counter="6" id="p-6">Il <span about="https://w3id.org/moro/enoam/data/131102/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">PCI</span> ci combatte e chiama a raccolta intorno a sé e contro di noi tutte le forze politiche che spera possano essere adoperate in un’operazione frontista e d’isolamento della <span about="https://w3id.org/moro/enoam/data/131102/v1/mention-20" class="mention organization" id="mention-20" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span>. L’accusa, oggi come ieri, è di compiacenza a destra e di più o meno larvata convivenza con quell’estrema fascista o fascisteggiante, di fronte alla quale abbiamo tracciato, con assoluto rigore e contro ogni equivoco, il più netto confine. Il <span about="https://w3id.org/moro/enoam/data/131102/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">PCI</span> ci accusa di essere destra e ci combatte, dice, come destra. In realtà ci riconosce ed, obiettivamente, ci presenta come forza democratica nel senso nostro, come forza antitotalitaria, come forza anticomunista, impermeabile del frontismo, caratterizzata dalla netta e definitiva contrapposizione, ideologica, morale e politica, al <span about="https://w3id.org/moro/enoam/data/131102/v1/mention-9" class="mention organization" id="mention-9" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">Partito comunista</span>, protesa ad un tempo verso lo sviluppo democratico e l’isolamento del comunismo. Il violento polemico sforzo dei comunisti per respingerci a destra e così batterci più facilmente nasce dalla consapevolezza che è impossibile avviluppare la <span about="https://w3id.org/moro/enoam/data/131102/v1/mention-21" class="mention organization" id="mention-21" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span> nelle spire del frontismo, coinvolgerla e comprometterla in qualche modo nel gioco comunista. Esso è espressione della rabbia impotente di chi vede autentiche forze democratiche e popolari sfuggire all’insidia comunista, per fare da presidio alle istituzioni ed alla libertà, interna ed esterna, del popolo italiano.</p><p class="paragraph" data-counter="7" id="p-7">La polemica comunista contro di noi è profondamente ingiusta, quando quel partito disconosce la natura della <span about="https://w3id.org/moro/enoam/data/131102/v1/mention-22" class="mention organization" id="mention-22" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span>, ignora quale forza di libertà e di progresso, quale carica democratica e popolare è nella <span about="https://w3id.org/moro/enoam/data/131102/v1/mention-23" class="mention organization" id="mention-23" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span>. Ma quella polemica è nella logica delle cose, quando, sia pure con una deformazione di comodo, indica nel nostro partito, oggi come ieri, il più grande ostacolo alla penetrazione comunista nel nostro Paese, alla conquista totalitaria del potere in Italia.</p><p class="paragraph" data-counter="8" id="p-8">Così la polemica della destra, soprattutto della destra estrema, è nella logica delle cose, quando delinea la differenza tra <span about="https://w3id.org/moro/enoam/data/131102/v1/mention-24" class="mention organization" id="mention-24" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span> e destra, quando misura la distanza che la separa da noi. Essa è invece inammissibile ed ingiusta, quando questa diversità chiama tradimento, quando contrappone alla <span about="https://w3id.org/moro/enoam/data/131102/v1/mention-25" class="mention organization" id="mention-25" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span> reale, ieri ed oggi garanzia di libertà nell’ordine e nel progresso, una <span about="https://w3id.org/moro/enoam/data/131102/v1/mention-26" class="mention organization" id="mention-26" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span> di comodo quale risulta dall’arbitraria assimilazione della <span about="https://w3id.org/moro/enoam/data/131102/v1/mention-27" class="mention organization" id="mention-27" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span> alla destra. Una <span about="https://w3id.org/moro/enoam/data/131102/v1/mention-28" class="mention organization" id="mention-28" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span> a destra sarebbe falsa ed inutile, sarebbe, invece che una garanzia della pacifica evoluzione, un coefficiente di una radicale lotta politica, un obiettivo favoreggiamento all’iniziativa comunista che nella rigida contrapposizione sinistra-destra trova credito ed efficacia.</p><p class="paragraph" data-counter="9" id="p-9">Come sempre anche oggi del resto una scelta dell’elettorato a destra, una perplessità od un dispetto che conducano a diminuire la forza dello sbarramento democratico costruito col vasto consenso popolare intorno alla <span about="https://w3id.org/moro/enoam/data/131102/v1/mention-29" class="mention organization" id="mention-29" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span>, nonché contrastare la spinta eversiva dell’estrema sinistra, allargherebbero comparativamente la forza del <span about="https://w3id.org/moro/enoam/data/131102/v1/mention-10" class="mention organization" id="mention-10" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">Partito comunista</span> ed introdurrebbero elementi di difficoltà nel dialogo democratico che la <span about="https://w3id.org/moro/enoam/data/131102/v1/mention-30" class="mention organization" id="mention-30" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span> conduce con gli altri partiti.</p><p class="paragraph" data-counter="10" id="p-10">Io spero e credo che queste cose l’elettorato le capisca, che esso rifiuti, in una seria comprensione della realtà politica, dell’iniziativa e della funzione della <span about="https://w3id.org/moro/enoam/data/131102/v1/mention-31" class="mention organization" id="mention-31" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span>, quella irresponsabile politica di dispetto che si vorrebbe da qualche parte che esso avallasse.</p><p class="paragraph" data-counter="11" id="p-11">Io spero e credo che esso comprenda che ogni momento ed ogni occasione sono adatti per rifiutare una prospettiva disperata e suicida e per offrire coll’intatta forza di una intatta <span about="https://w3id.org/moro/enoam/data/131102/v1/mention-32" class="mention organization" id="mention-32" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span> il più sicuro strumento per la difesa della libertà e lo sviluppo democratico del popolo italiano.</p><ol id="curatorNotes"><li about="https://w3id.org/moro/enoam/data/131102/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/valentina-casini" typeof="fabio:Comment"> Le elezioni amministrative si sarebbero svolte il 10-11 giugno 1962. <a href="#curatornote-ref-1">↑</a></li><li about="https://w3id.org/moro/enoam/data/131102/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/valentina-casini" typeof="fabio:Comment"> VIII Congresso nazionale della Dc, Napoli 27-31 gennaio 1962. <a href="#curatornote-ref-2">↑</a></li><li about="https://w3id.org/moro/enoam/data/131102/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/valentina-casini" typeof="fabio:Comment"> Subito dopo il Congresso di Napoli, Fanfani aveva rassegnato le dimissioni del suo ministero (Governo Fanfani III, monocolore Dc) con l’obiettivo di passare da un governo basato sulla formula della «convergenza» (collaborazione tra Dc, Psdi, Pli, Pri) ad un tripartito Dc-Psdi-Pri con appoggio esterno del Psi. <a href="#curatornote-ref-3">↑</a></li><li about="https://w3id.org/moro/enoam/data/131102/v1/curatornote-4" id="curatornote-4" property="dcterms:creator" resource="https://w3id.org/moro/enoam/data/valentina-casini" typeof="fabio:Comment"> Governo Fanfani IV (21 febbraio 1962 – 20 giugno 1963), basato sulla coalizione Dc-Psdi-Pri e sull’astensione del Psi sul voto di fiducia a seguito di una intesa sul programma di governo. <a href="#curatornote-ref-4">↑</a></li></ol></body></html>