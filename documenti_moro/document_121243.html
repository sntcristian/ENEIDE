<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.243" name="dcterms.relation"/><meta content="10.48678/unibo/aldomoro1.2.1.243" name="dcterms.identifier"/><meta content="Moro, Aldo, Diplomazia al servizio del Paese, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.243." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Diplomazia al servizio del Paese</title>
<div id="mentionMeta"><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>Diplomazia al servizio del Paese</h1><p class="paragraph" data-counter="1" id="p-1">La legge sulla riforma della carriera diplomatica è stata approvata, con notevoli modificazioni rispetto al testo presentato dal Governo, dal Senato della Repubblica ed ora si trova all’esame della Camera dei Deputati. L’opinione pubblica ignora quasi completamente la portata di questa legge e le finalità che essa persegue, forse anche perché il dibattito per l’inderogabile esigenza di alleggerire le già troppo numerose discussioni in aula, si è svolto finora nel chiuso delle Commissioni parlamentari riunite in sede legislativa<sup><a href="#curatornote-1" id="curatornote-ref-1">[1]</a></sup>. Mi sembra invece opportuno che le grandi linee di questo provvedimento legislativo siano conosciute dal pubblico. Non v’è riforma burocratica che infatti che, nell’aridità delle sue enunciazioni, non rifletta interessi vitali della comunità e dei singoli, in quanto, provvedendo ad organizzare nel miglior modo gli uffici che debbono interpretare e soddisfare le esigenze della collettività, essa tratta una materia di indubbio significato per tutti noi. E ciò vale in certo senso ancor più sicuramente per la riforma della carriera diplomatica, alla quale è affidata la tutela dei supremi interessi politici del popolo italiano nei rapporti, oggi straordinariamente fitti ed impegnativi, con gli altri paesi. Della diplomazia (e del resto anche in altri paesi) si coglie troppo spesso la cornice di mondana frivolezza, ch’è invece un dato meramente accessorio e funzionale, e non si considera invece abbastanza il compito assai importante che sta sotto queste apparenze. Molto spesso questi uomini hanno in mano la scelta tra la pace e la guerra e dalla loro capacità di osservare, riferire, intervenire dove sia necessario dipendono la tempestività e la giustezza delle decisioni dei Governi. Un paese che si rispetti deve avere una diplomazia degna di rispetto; un grande paese una grande diplomazia. </p><p class="paragraph" data-counter="2" id="p-2">Il punto centrale della progettata riforma è l’unificazione delle due carriere, finora distinte, del Ministero degli Esteri, quella diplomatica in senso stretto e quella consolare. La prima presta servizio nelle ambasciate e legazioni e si occupa propriamente dei rapporti politici internazionali; la seconda presiede alle organizzazioni dei consolati (che sono stabiliti nei centri cittadini più importanti di ogni paese) ed attende alla tutela degli interessi italiani nel mondo. Funzione squisitamente politica la prima e sociale-amministrativa la seconda. Si è ritenuto finora che fosse opportuno specializzare, nella preparazione e nella pratica di ufficio, i funzionari in rapporto a queste esigenze. Si è visto però man mano che la rigida divisione andava diventando inopportuna ed in fatto impossibile. Negli ultimi tempi i funzionari sono stati preposti ai vari uffici a prescindere dalla loro qualifica diplomatica o consolare. Si è notato che una buona preparazione in materia consolare è indispensabile al diplomatico pure e che, d’altro canto, la protezione degli interessi italiani in sede consolare richiede una serie di contatti che sono in largo senso politici e sollecita ad una penetrazione completa della vita economica, sociale, culturale dei paesi ospitanti, il che fa del Consolato un completo interessante osservatorio politico-sociale. Dal riconoscimento di questa compenetrazione necessaria nasce dunque la progettata riforma, per la quale d’ora innanzi la carriera sarà unica ed i funzionari saranno addetti di volta in volta secondo opportunità ad uffici diplomatici o consolari. La riforma si preoccupa poi, a parte le numerose questioni di dettaglio che un simile riordinamento solleva, della migliore selezione, mediante severi concorsi, del personale della carriera e di un organico sistema di promozioni che, pur tutelando gli interessi di tutti, assicuri il rapido accesso dei migliori ai gradi più alti di questa amministrazione. </p><p class="paragraph" data-counter="3" id="p-3">Io credo che le ragioni le quali sollecitano all’unificazione siano serie e da accogliersi. I rapporti economico-sociali e la protezione degli interessi italiani devono essere la sostanza, anche se non esclusiva, dell’attività diplomatica. Se pure una tale utilissima esperienza non mancava del tutto nel precedente ordinamento, tuttavia la strada maestra è quella che si vuole ora imboccare. Il significato della riforma (ed insieme lo strumento di misura del suo successo) è nel volere portare al livello più alto le attitudini e la preparazione dei funzionari italiani all’estero, quale che sia il compito, diplomatico o consolare, che sia ad essi di volta in volta affidato. Partendo da due diversi livelli, li si vuole unificare al più alto limite. Ciò potrà certamente realizzarsi in avvenire, sicché si fa oggi la riforma, affinché produca i suoi migliori frutti domani. Intanto il problema più delicato resta quello della sistemazione da dare al personale consolare attualmente in servizio dei gradi più alti, scegliendo tra il sistema del ruolo consolare transitorio proposto dal Governo e quello della immediata unificazione in rapporto ai gradi approvato dal Senato. Ma, come ho detto, bisogna guardare soprattutto al domani. </p><p class="paragraph" data-counter="4" id="p-4">C’è un punto però nel quale il disegno di legge si manifesta lacunoso certo per la difficoltà di ottenere i necessari finanziamenti; ed è la riorganizzazione degli uffici consolari e, in certo modo, anche di quelli diplomatici e dello stesso Ministero. Ai pochi sceltissimi funzionari non fa riscontro un numero adeguato di impiegati minori inquadrati in un solido ruolo e protetti da uno stato giuridico. Vige ancora una specie di stranissimo avventiziato, quello dei cosiddetti impiegati locali, che non hanno spesso né la preparazione né la tranquillità di spirito per dedicarsi al servizio dello Stato. Manca ancora un corpo di esperti in materia economico-sociale e del lavoro, del quale il Console si possa servire per sviluppare correnti emigratorie e per tutelare i lavoratori già stanziati. È infine deficiente il coordinamento centrale del lavoro consolare per la mancanza al Ministero degli Esteri di una Direzione Generale per l’attività consolare (c’è invece un modesto servizio per gli affari privati). </p><p class="paragraph" data-counter="5" id="p-5">Ebbene la riforma in corso risulterà infeconda, se non saprà provvedere anche su questo punto. Per un paese come l’<span about="https://w3id.org/moro/enoam/data/121243/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, con milioni e milioni di connazionali all’estero, la politica estera si fa in tanta parte appunto attraverso i consolati. Bisogna che questi organi dello Stato escano dalla riforma irrobustiti e resi capaci di assolvere i loro compiti che non sono, evidentemente, di malintesa assistenza. Occorre perciò che la riforma non sia solo di carriera, ma di personale, nel senso più largo del termine, e di efficienti e moderne strutture burocratiche.</p><ol id="curatorNotes"><li about="https://w3id.org/moro/enoam/data/121243/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Lo stesso Moro è intervenuto nel dibattito sviluppatosi nella II commissione Rapporti con l’estero, compresi gli economici – colonie, nella seduta del 15 giugno 1951. <a href="#curatornote-ref-1">↑</a></li></ol></body></html>