<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.171" name="dcterms.relation"/><meta content="10.48678/unibo/aldomoro1.3.2.171" name="dcterms.identifier"/><meta content="Moro, Aldo, [Risposta al brindisi offerto dal borgomastro governatore di Berlino Ovest Willy Brandt], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.171." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Risposta al brindisi offerto dal borgomastro governatore di Berlino Ovest Willy Brandt</title>
<div id="mentionMeta"><meta about="https://w3id.org/moro/enoam/data/willy-brandt" typeof="foaf:Person"/><meta about="https://w3id.org/moro/enoam/data/willy-brandt" content="Willy Brandt" property="rdfs:label"/><meta about="https://w3id.org/moro/enoam/data/willy-brandt" property="owl:sameAs" resource="http://www.wikidata.org/entity/Q2514"/><meta about="https://w3id.org/moro/enoam/data/willy-brandt" content="Brandt, Willy" property="skos:prefLabel"/><meta about="https://w3id.org/moro/enoam/data/berlino" typeof="dcterms:Location"/><meta about="https://w3id.org/moro/enoam/data/berlino" content="Berlino" property="rdfs:label"/><meta about="https://w3id.org/moro/enoam/data/berlino" property="owl:sameAs" resource="http://www.wikidata.org/entity/Q64"/><meta about="https://w3id.org/moro/enoam/data/germania-ovest" typeof="dcterms:Location"/><meta about="https://w3id.org/moro/enoam/data/germania-ovest" content="Germania Ovest" property="rdfs:label"/><meta about="https://w3id.org/moro/enoam/data/germania-ovest" property="owl:sameAs" resource="http://www.wikidata.org/entity/Q713750"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Risposta al brindisi offerto dal borgomastro governatore di Berlino Ovest Willy Brandt</h1><p>Signor <span about="https://w3id.org/moro/enoam/data/132171/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/willy-brandt" typeof="deo:Reference">Borgomastro Governante</span>,</p><p class="paragraph" data-counter="1" id="p-1">desidero esprimerle il più vivo ringraziamento per le parole così amichevoli che Ella ha voluto rivolgerci. Mi consenta di dirle che di rado la visita ad una Città desta l’emozione profonda che suscita un incontro con <span about="https://w3id.org/moro/enoam/data/132171/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/berlino" typeof="deo:Reference">Berlino</span>.</p><p class="paragraph" data-counter="2" id="p-2">Essa è la Città che vide la fine di una disumana tirannide e divenne, quasi per un destino legato a quella tragedia, la roccaforte più avanzata e indomita della libertà; un avamposto della cultura e della nostra civiltà occidentale. Ogni uomo libero, quale che sia la sua visione della vita e la valutazione dei problemi politici, non può porsi dinanzi a questa realtà senza un sentimento di profondo rispetto e di partecipazioni morali. Voi siete la vivente testimonianza di quanto si possa soffrire per la libertà ed insieme di quanta fede si possa avere nella libertà e nei valori umani della giustizia, del diritto, della pace.</p><p class="paragraph" data-counter="3" id="p-3">Si tratta appunto di non arrendersi sfiduciati all’ingiustizia, ma di credere nella forza creatrice della libertà, della giustizia e della pace ed ancorare ad esse le proprie legittime aspirazioni e naturali speranze.</p><p class="paragraph" data-counter="4" id="p-4">La visita che sto compiendo e che ha oggi qui una tappa importante è nata nel terreno solido e fertile delle relazioni di amicizia tra la <span about="https://w3id.org/moro/enoam/data/132171/v1/mention-7" class="mention place" id="mention-7" property="dcterms:references" resource="https://w3id.org/moro/enoam/data/germania-ovest" typeof="deo:Reference">Germania</span> e l’<span about="https://w3id.org/moro/enoam/data/132171/v1/mention-9" class="mention place" id="mention-9" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>. Esse sono relazioni naturali tra due Nazioni che hanno entrambe sviluppato nel tempo glorioso tradizioni di pensiero e di arte e fornito un cospicuo apporto alla civiltà attraverso un dialogo di cui due grandi centri culturali ed artistici, Roma e <span about="https://w3id.org/moro/enoam/data/132171/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/berlino" typeof="deo:Reference">Berlino</span>, sono stati e sono gloriosi promotori.</p><p class="paragraph" data-counter="5" id="p-5">Noi crediamo fermamente nella nostra civiltà, animata da profondi motivi spirituali, fondata sui valori della personalità umana, della solidarietà sociale, della comprensione dei popoli e della pace; e non abbiamo dubbi che essi debbano trionfare, perché coincidono con l’interesse di tutti i popoli, perché sono la verità, perché alla loro affermazione è legato il giusto assetto della comunità umana.</p><p class="paragraph" data-counter="6" id="p-6">La nostra fede in questi ideali è resa ancor più salda dal luminoso esempio di quest’isola di democrazia contro la quale si è levato un muro di separazione, di dolore, di violenza. In un mondo nel quale all’Ovest ed anche all’Est si levano voci sempre più frequenti a sollecitare l’apertura di un dialogo ed una pacifica convivenza nella distensione internazionale, appare inconcepibile un così crudele ed assurdo elemento di divisione e di violazione della libertà individuale, conquista irrinunciabile di qualsiasi società civile.</p><p class="paragraph" data-counter="7" id="p-7">I principi morali e politici nei quali crediamo generano in noi la ferma convinzione che il popolo tedesco ha diritto di conseguire la propria unione, di assicurare la propria libertà e che esso persegue la soddisfazione di questi vitali interessi esclusivamente con mezzi pacifici e democratici. Perché esso sa, come noi sappiamo, che la forza non risolve, ma genera problemi e che solo i valori ideali sono alla lunga capaci di affermarsi, senza turbare la difficile convivenza internazionale ed anzi traendo alimento dalla sua naturale evoluzione. Bisogna con fermezza e con fede collocarsi, senza rinuncia, sul terreno di questo movimento in avanti, del quale vi sono i primi timidi inizi, avendo l’occhio fisso alla meta.</p><p class="paragraph" data-counter="8" id="p-8">Signor Borgomastro Governante, i nostri legami tradizionali sono oggi più che mai vivi e trovano la loro significativa conferma in un nuovo fervore nei rapporti culturali tra i nostri popoli, nei contatti umani e di lavoro, nelle comuni convinzioni democratiche e nella ardente vocazione europea che ispira e caratterizza la politica dei nostri due Paesi.</p><p class="paragraph" data-counter="9" id="p-9">Queste sono le basi della nostra amicizia e al tempo stesso della profonda solidarietà degli amici ed alleati, e in prima linea del popolo italiano, con la <span about="https://w3id.org/moro/enoam/data/132171/v1/mention-8" class="mention place" id="mention-8" property="dcterms:references" resource="https://w3id.org/moro/enoam/data/germania-ovest" typeof="deo:Reference">Germania</span>.</p><p class="paragraph" data-counter="10" id="p-10">Vorrei concludere questo mio felice incontro augurando dal profondo del cuore a tutti gli amici berlinesi che essi possano essere, nella fraternità fra i popoli, i cittadini di una Patria libera, nel seno di una grande Europa democratica e pacifica.</p><p class="paragraph" data-counter="11" id="p-11">Con questo auspicio, Signor Borgomastro Governante, porgo a Lei ed alla popolazione amica di questa città il più fervido saluto del Governo italiano, e levo il bicchiere ad un avvenire di giustizia e di benessere di <span about="https://w3id.org/moro/enoam/data/132171/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/berlino" typeof="deo:Reference">Berlino</span> ed alla Sua salute e prosperità nazionale.</p></body></html>