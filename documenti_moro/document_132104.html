<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.104" name="dcterms.relation"/><meta content="10.48678/unibo/aldomoro1.3.2.104" name="dcterms.identifier"/><meta content="Moro, Aldo, [Resoconto del discorso tenuto a Cagliari al convegno provinciale Acli], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.104." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Resoconto del discorso tenuto a Cagliari al convegno provinciale Acli</title>
<div id="mentionMeta"><meta about="https://w3id.org/moro/enoam/data/cagliari" typeof="dcterms:Location"/><meta about="https://w3id.org/moro/enoam/data/cagliari" content="Cagliari" property="rdfs:label"/><meta about="https://w3id.org/moro/enoam/data/cagliari" property="owl:sameAs" resource="http://www.wikidata.org/entity/Q1897"/><meta about="https://w3id.org/moro/enoam/data/associazioni-cristiane-dei-lavoratori-italiani" typeof="foaf:Organization"/><meta about="https://w3id.org/moro/enoam/data/associazioni-cristiane-dei-lavoratori-italiani" content="ACLI" property="rdfs:label"/><meta about="https://w3id.org/moro/enoam/data/associazioni-cristiane-dei-lavoratori-italiani" property="owl:sameAs" resource="http://www.wikidata.org/entity/Q3627327"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/sardegna" typeof="dcterms:Location"/><meta about="https://w3id.org/moro/enoam/data/sardegna" content="Sardegna" property="rdfs:label"/><meta about="https://w3id.org/moro/enoam/data/sardegna" property="owl:sameAs" resource="http://www.wikidata.org/entity/Q1462"/><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Dc" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/><meta about="https://w3id.org/moro/enoam/data/efisio-corrias" typeof="foaf:Person"/><meta about="https://w3id.org/moro/enoam/data/efisio-corrias" content="Efisio Corrias" property="rdfs:label"/><meta about="https://w3id.org/moro/enoam/data/efisio-corrias" property="owl:sameAs" resource="http://www.wikidata.org/entity/Q3720248"/><meta about="https://w3id.org/moro/enoam/data/efisio-corrias" content="Corrias, Efisio" property="skos:prefLabel"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Resoconto del discorso tenuto a Cagliari al convegno provinciale Acli </h1><p class="paragraph" data-counter="1" id="p-1">A <span about="https://w3id.org/moro/enoam/data/132104/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/cagliari" typeof="deo:Reference">Cagliari</span>, il Presidente del Consiglio on.le Aldo Moro ha pronunciato un discorso al Convegno provinciale delle <span about="https://w3id.org/moro/enoam/data/132104/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/associazioni-cristiane-dei-lavoratori-italiani" typeof="deo:Reference">ACLI</span>. Dopo aver ringraziato gli intervenuti per la cordialità dell’incontro, che rinnova le amichevoli accoglienze riservategli quattro anni fa, quando ebbe il piacere di aprire la campagna elettorale per analoghe elezioni regionali, l’on.le Moro ha espresso il suo sentimento di simpatia e solidarietà verso gli amici sardi e il suo fervido auspicio per un avvenire di progresso, di libertà e di pace dell’isola. Questo momento, ha detto l’on.le Moro, rappresenta un'altra tappa importante nel cammino ascensionale della <span about="https://w3id.org/moro/enoam/data/132104/v1/mention-16" class="mention place" id="mention-16" property="dcterms:references" resource="https://w3id.org/moro/enoam/data/sardegna" typeof="deo:Reference">Sardegna</span> nel corso di questo ventennio di rinnovamento e approfondimento della vita democratica del nostro Paese. </p><p class="paragraph" data-counter="2" id="p-2">Un altro momento, dunque, nel quale ogni cittadino è chiamato ad esercitare, come è proprio dei regimi democratici, il suo sovrano potere di scelta, di ideali, di uomini, di programmi politici ed amministrativi. Quattro anni fa, ha proseguito l’on.le Moro, aprendo la campagna elettorale auspicai la vittoria della <span about="https://w3id.org/moro/enoam/data/132104/v1/mention-17" class="mention organization" id="mention-17" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc</span> e delle altre forze democratiche, vittoria che fu poi conseguita in modo clamoroso. Rinnovo ora questo auspicio ed ho grande fiducia, malgrado la consapevolezza della forza e della durezza con le quali le opposizioni combattono le loro battaglie in <span about="https://w3id.org/moro/enoam/data/132104/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> e nell'Isola, nella saggezza, nella sensibilità, nel senso di equilibrio delle popolazioni sarde, le quali hanno l'innata capacità di comprendere il valore ideale delle cose che abbiamo loro proposto e che andiamo proponendo. </p><p class="paragraph" data-counter="3" id="p-3">Anche in questa occasione il popolo sardo comprenderà quali cose importanti siano affidate alla libera e responsabile scelta del corpo elettorale. L’on.le Moro ha aggiunto rivolgendosi ai lavoratori cristiani: ho fiducia perché accanto a queste cose importanti sul piano ideale che non ci stanchiamo di proporre, c'è, come criterio del vostro giudizio, un impegno serio, responsabile, assolto nel corso di questi anni, con la continua e cordiale collaborazione dei poteri centrali, del governo autonomo della vostra isola il quale ha lavorato così degnamente per promuovere la graduale evoluzione del popolo sardo verso alte mete di progresso economico e di elevazione sociale e civile. </p><p class="paragraph" data-counter="4" id="p-4">Dopo aver dato atto al Presidente della Regione, <span about="https://w3id.org/moro/enoam/data/132104/v1/mention-21" class="mention person" id="mention-21" property="dcterms:references" resource="https://w3id.org/moro/enoam/data/efisio-corrias" typeof="deo:Reference">Corrias</span>, ed ai suoi collaboratori del lavoro compiuto, il presidente del Consiglio ha detto che è lecito sperare che anche queste elezioni regionali rappresentino un consolidamento su basi democratiche per l'autonomia sarda e, a un tempo, un consolidamento delle libere istituzioni del nostro paese. In un momento difficile la situazione politica può essere rafforzata e convalidata dal voto dell'elettorato sardo. L'autonomia regionale è veramente espressione della ideologia la più schietta, la più antica della <span about="https://w3id.org/moro/enoam/data/132104/v1/mention-19" class="mention organization" id="mention-19" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>. Se si parla di pluralismo sociale del quale le varie autonomie sono manifestazione, occorre ricordare quanto essa sia aderente alla idealità politica che noi professiamo.</p><p class="paragraph" data-counter="5" id="p-5"> Le autonomie sono espressione di libertà, le quali si armonizzano tra loro in una superiore unità per il progresso ordinario della Nazione. Abbiamo voluto una società libera ed indicato le condizioni perché essa sia veramente tale. Tra esse è appunto un ordinamento autonomistico dello Stato. Perciò, non abbiamo professato la fede nella libertà soltanto come schematica considerazione del voto dell'elettorato che viene di quando in quando; abbiamo invece immaginato una società varia, articolata, aperta ai valori umani; sostanzialmente, e non solo formalmente, libera. Una società nella quale ogni giorno è aperta agli uomini l'occasione di esprimere tutta la loro dignità ed il loro potere. </p><p class="paragraph" data-counter="6" id="p-6">Il fatto che vi siano organizzazioni diverse di lavoratori, le quali dibattono responsabilmente i problemi che sono poi i problemi dello Stato democratico, dello sviluppo economico sociale e politico del Paese, dimostra la reale profonda libertà che esiste in <span about="https://w3id.org/moro/enoam/data/132104/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> e che caratterizza il regime politico che abbiamo in questi anni costruito, difeso e consolidato. Un paese è veramente libero, quando vi sono le autonomie, quando i cittadini hanno tutti consapevolezza dei loro diritti, quando tutte le categorie sociali, e soprattutto i lavoratori, sentono intero il senso della loro determinante presenza nella vita politica, sociale ed economica della comunità Pur nella diversità delle funzioni, partiti, sindacati, Governo si ritrovano a meditare sugli stessi temi. Vi è una continuità fra i problemi che agitano le forze del lavoro e le loro organizzazioni e i problemi che agitano la vita politica del paese e a risolvere i quali ci applichiamo, avendo tutti presente l'obiettivo di rendere la società più libera, più giusta, più umana. </p><p class="paragraph" data-counter="7" id="p-7">Una società nella quale tutti i lavoratori, con il peso dei loro sacrifici e della loro grande dedizione, si ritrovano sentendo la propria posizione pari a quella di tutti gli altri. Il problema di oggi, infatti, nel nostro Paese e nel mondo, è quello di far sì che, non sacrificando le libere istituzioni, il pluralismo sociale che vuoI dire varietà di posizioni, di iniziative, di responsabilità, a tutti e quindi ai lavoratori sia resa giustizia. Vi deve essere resa giustizia sul terreno economico, dello sviluppo, cioè, della ricchezza nazionale della quale dovete partecipare in misura sempre più equa, sul terreno sociale, sul terreno politico. </p><p class="paragraph" data-counter="8" id="p-8">Questo è il nostro obiettivo di sempre; è l'obiettivo, la ragion d'essere, la caratteristica propria della <span about="https://w3id.org/moro/enoam/data/132104/v1/mention-20" class="mention organization" id="mention-20" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>. È espressione di superficialità e di ingiustizia disconoscere quanto è stato realizzato in questi anni sul cammino di una reale giustizia sociale, economica e politica per le categorie lavoratrici. Altrettanto ingiusto e falso sarebbe disconoscere la straordinaria evoluzione del nostro Paese. Possiamo certo ritenere che il cammino sia stato meno rapido di quanto il nostro desiderio di giustizia lo volesse, ma non possiamo dimenticare il punto di partenza dal quale ci siamo mossi, né i dati che condizionano il processo di sviluppo. Nel segno degli ideali della <span about="https://w3id.org/moro/enoam/data/132104/v1/mention-18" class="mention organization" id="mention-18" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc</span>, per impulso dei governi cui essa ha partecipato insieme con forze democratiche, un grande cammino è stato percorso. </p><p class="paragraph" data-counter="9" id="p-9">L'<span about="https://w3id.org/moro/enoam/data/132104/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> di oggi non ha niente a che fare con l'<span about="https://w3id.org/moro/enoam/data/132104/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> di ieri. Il popolo italiano è stato portato più in alto. Sorgono così nuovi problemi ad un livello superiore, nella rinnovata consapevolezza dei diritti e delle esigenze di tutti i cittadini. Perciò lavoriamo per andare avanti, più ordinatamente, più rapidamente, nel nostro cammino verso la meta che non è cambiata. Vogliamo camminare insieme in tanti e trovare in coloro che possono aiutarci nuove forze, nuovi spunti interessanti per l'ascesa dei lavoratori italiani, l'elevazione, nel quadro della libertà, del popolo italiano tutto intero. Così potranno essere soddisfatte le più acute esigenze che si sono andate manifestando. Il senso del nostro programma di sviluppo, cui abbiamo dato vita in feconda collaborazione tra i vari partiti - espressione di studio, di meditazione, di attenzione alla realtà e alle aspirazioni della società italiana - è nella volontà di progresso e nella speranza che il Paese sia in grado di aiutarlo. Ecco perché abbiamo immaginato, sulla base di presupposti che sta in gran parte a noi realizzare, un certo accrescimento della ricchezza nazionale, una certa sua distribuzione più equa, cosicché una parte maggiore, assicurati i necessari investimenti, vada verso impegni sociali. Il piano è importante perché dà ai lavoratori una parte maggiore della ricchezza nazionale sia per l'aumentata occupazione e la migliore retribuzione che prevede e sia in quanto i lavoratori sono destinatari dei servizi sociali, di sicurezza, di sanità, e di cultura che si vogliono svolgere in misura più ricca che nel passato. </p><p class="paragraph" data-counter="10" id="p-10">In vista di questi risultati dobbiamo usare in modo più organico e coordinato dei poteri della direzione pubblica, mentre dobbiamo rifarci al senso di responsabilità, di misura, di civismo delle imprese e dei sindacati i quali sanno intendere i legami che esistono tra i vari fenomeni economici e sociali e il peso, positivo o negativo, che su di essi hanno le loro decisioni. Ho potuto constatare che sugli obiettivi del piano non vi è contestazione. Se siamo d'accordo sulle finalità ci impegneremo tutti perché esse siano realizzate. Con questo non prometto successi rapidi e sicuri. So bene che vi sarà sempre ancora una disparità tra ciò che si desidera e quel che, pur crescendo la giustizia sociale, può essere messo a disposizione dei cittadini. Ma contiamo sulla vostra capacità di comprensione, di intendere nel suo valore quel che si è fatto, di comprendere quel che non può essere fatto in un giorno. Gli oppositori possono ben chiedere cose incompatibili tra loro. </p><p class="paragraph" data-counter="11" id="p-11">Ma in Parlamento, quando si discuterà il programma di sviluppo, si dovrà partire dal quadro delle risorse nazionali per indicare realisticamente il modo migliore e più giusto del loro impiego. Il piano è dunque un atto di speranza e di responsabilità. Esso richiede che si sappiano individuare le cose più urgenti e più importanti con una scelta democratica appunto perché sollecita il contributo di tutti: dei sindacati come quello delle autonomie e in particolare delle regioni. il programma di sviluppo non si realizza infatti sul terreno della demagogia verbale ma su quello concreto e serio che parte dai dati della situazione italiana. </p><p class="paragraph" data-counter="12" id="p-12">Il Governo dunque ha fatto e farà per questa grande impresa tutto il suo dovere e si attende che si creino le condizioni per il suo successo. Ho detto che è ai lavoratori soprattutto che il programma si rivolge. Vorrei trasparisse da queste parole il calore del sentimento che ci lega ai lavoratori italiani e sardi, a questi ultimi in particolare oggi per la terribile sciagura che li ha colpiti in questi giorni. Rivolgiamo ai caduti il nostro pensiero commosso, il nostro suffragio, alle famiglie desolate il rinnovato cordoglio del Governo. I caduti sono, nella loro drammatica fine, l’espressione più alta della somma immensa di sacrifici e dedizioni delle forze lavoratrici. Questi sacrifici e questa dedizione devono essere compensati con la giustizia e il progresso. Nelle grandi difficoltà psicologiche e politiche che esistono in <span about="https://w3id.org/moro/enoam/data/132104/v1/mention-7" class="mention place" id="mention-7" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> c'è tuttavia la nostra fisionomia di popolo che esce sempre meglio definita. </p><p class="paragraph" data-counter="13" id="p-13">Siamo accusati dalle opposizioni di avere, con la nostra azione, con la nostra iniziativa politica, con le alleanze e collaborazioni che abbiamo stabilito, creato confusione nel Paese quasi che si sia smarrita la fisionomia ideale dell'<span about="https://w3id.org/moro/enoam/data/132104/v1/mention-8" class="mention place" id="mention-8" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, quasi che vi sia un coacervo di forze politiche che si scontrano mentre il Paese si smarrirebbe, privo di indicazioni ideali. Credo non sia così. È vero che qualche volta la lotta politica dà la sensazione di un certo smarrimento, è vero che alcuni fenomeni sociali esprimono un profondo travaglio nel quale pare manchino alcune linee ideali di sviluppo. Ma esse esistono, si vanno anzi ricomponendo e approfondendo, in un Paese il qualeha pure tanti problemi. Abbiamo una dura opposizione comunista cui contrapponiamo la nostra. fermezza ideale, la volontà di democratici sinceri che si sentono capaci di condurre una intransigente battaglia al comunismo sul terreno della libertà. Abbiamo una opposizione di destra, ottusa, nostalgica, non tanto di particolari istituti e regimi, ma di un mondo che non è il mondo della giustizia e della libertà. </p><p class="paragraph" data-counter="14" id="p-14">Tra queste due opposizioni, che per un verso o per l'altro tendono a deformare le linee caratteristiche della tradizione democratica e cristiana del nostro Paese, esiste un'<span about="https://w3id.org/moro/enoam/data/132104/v1/mention-9" class="mention place" id="mention-9" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> che è legata alla sua più alta tradizione ma non è ferma, protesa come è verso lo sviluppo della dignità umana e della libertà. E questo, ci caratterizza verso gli uni - a sinistra - perché riteniamo che mete di progresso e di giustizia sociale si possano e si debbano raggiungere nella libertà e verso gli altri - a destra- perché siamo convinti che a queste mete non possiamo rinunciare. Non si può sacrificare la libertà per fermare le forze sociali che chiedono pienezza ai loro diritti. </p><p class="paragraph" data-counter="15" id="p-15">La libertà è irrinunciabile, incomprimibile, fautrice essa sola di giustizia sociale. Ci siamo ritrovati in quest'anno nell'esaltazione dei valori della Resistenza, di una lotta armata, eroica e gloriosa il cui significato è nella rivendicazione della libertà per i popoli e per gli uomini. Abbiamo al tempo stesso celebrato il cinquantesimo anniversario di una data memorabile e storica che ha segnato l'inizio della prima guerra mondiale la quale ci ha dato l'<span about="https://w3id.org/moro/enoam/data/132104/v1/mention-10" class="mention place" id="mention-10" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> unita e indipendente nei suoi naturali confini. il vertice dello Stato, il Governo sono stati presenti a queste celebrazioni che manifestano quali sono i valori profondi dell'<span about="https://w3id.org/moro/enoam/data/132104/v1/mention-11" class="mention place" id="mention-11" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> d'oggi. <span about="https://w3id.org/moro/enoam/data/132104/v1/mention-12" class="mention place" id="mention-12" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> difficile perché siamo in un'epoca difficile, ma <span about="https://w3id.org/moro/enoam/data/132104/v1/mention-13" class="mention place" id="mention-13" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> che non si è smarrita perché in essa la tradizione cristiana si lega ai valori di libertà, <span about="https://w3id.org/moro/enoam/data/132104/v1/mention-14" class="mention place" id="mention-14" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> che ricorda ed esalta tutto il suo glorioso passato. Sono vivi i valori di Patria, di libertà, e sono ad un tempo vivi i valori nuovi che ai primi non contraddicono, di più alte solidarietà internazionali, C'è l'<span about="https://w3id.org/moro/enoam/data/132104/v1/mention-15" class="mention place" id="mention-15" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> antica e nuova che nulla rinnega di quello che vi è di valido, di definitivo nel suo passato ma che non si chiude in se stessa, non è ferma, è e vuole invece essere aperta sul mondo e sull'avvenire. Per queste profonde ragioni non ci sentiamo smarriti pur in una realtà complessa sul piano nazionale e mondiale. Siamo anzi pronti a lavorare per trarre tutto ciò che di vivo e di vero è in essa desiderosi come siamo di creare un mondo nuovo nel solco della tradizione. Restiamo dunque uniti nella libertà, nella solidarietà, nel garantire la nostra sicurezza, nel partecipare consapevolmente ad ogni sviluppo di pace e di organico assetto delle relazioni internazionali, nella volontà infine di assicurare - sulla base degli ideali che sono vivi nella coscienza nazionale - un crescente sviluppo per un avvenire più degno e umano del nostro Paese. </p></body></html>