<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.2.194" name="dcterms.relation"/><meta content="10.48678/unibo/aldomoro1.4.2.194" name="dcterms.identifier"/><meta content="Moro, Aldo, [Alla Gazzetta del Mezzogiorno di Bari], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Il ritorno al centro-sinistra e la “solidarietà nazionale” (giugno 1973 – maggio 1978), a cura di Guido Formigoni e Agostino Giovagnoli, edizione e nota storico-critica di Chiara Zampieri, Bologna, Università di Bologna, 2021. DOI: https://doi.org/10.48678/unibo/aldomoro1.4.2.194." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il ritorno al centro-sinistra e la “solidarietà nazionale” (giugno 1973 – maggio 1978), 2021" name="description"/><title>[Alla Gazzetta del Mezzogiorno di Bari]</title>
<div id="mentionMeta"><meta about="https://w3id.org/moro/enoam/data/benigno-zaccagnini" typeof="foaf:Person"/><meta about="https://w3id.org/moro/enoam/data/benigno-zaccagnini" content="Benigno Zaccagnini" property="rdfs:label"/><meta about="https://w3id.org/moro/enoam/data/benigno-zaccagnini" property="owl:sameAs" resource="http://www.wikidata.org/entity/Q817307"/><meta about="https://w3id.org/moro/enoam/data/benigno-zaccagnini" content="Zaccagnini, Benigno" property="skos:prefLabel"/><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/><meta about="https://w3id.org/moro/enoam/data/partito-comunista-italiano" typeof="foaf:Organization"/><meta about="https://w3id.org/moro/enoam/data/partito-comunista-italiano" content="Partito Comunista Italiano" property="rdfs:label"/><meta about="https://w3id.org/moro/enoam/data/partito-comunista-italiano" property="owl:sameAs" resource="http://www.wikidata.org/entity/Q461886"/><meta about="https://w3id.org/moro/enoam/data/partito-socialista-italiano" typeof="foaf:Organization"/><meta about="https://w3id.org/moro/enoam/data/partito-socialista-italiano" content="Partito Socialista Italiano" property="rdfs:label"/><meta about="https://w3id.org/moro/enoam/data/partito-socialista-italiano" property="owl:sameAs" resource="http://www.wikidata.org/entity/Q590750"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia " property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/europa" typeof="dcterms:Location"/><meta about="https://w3id.org/moro/enoam/data/europa" content="Europa" property="rdfs:label"/><meta about="https://w3id.org/moro/enoam/data/europa" property="owl:sameAs" resource="http://www.wikidata.org/entity/Q46"/></div>

<div id="footnoteMeta"><meta about="https://w3id.org/moro/enoam/data/chiara-zampieri" typeof="foaf:Person"/><meta about="https://w3id.org/moro/enoam/data/chiara-zampieri" content="Chiara Zampieri" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>[Alla Gazzetta del Mezzogiorno di Bari]</h1><p class="paragraph" data-counter="1" id="p-1"><em>« C’è stato un momento, nel corso della furiosa polemica dei mesi scorsi contro il nostro Partito, una polemica che mirava a ribaltare l’asse centrale della politica italiana, nel quale è sembrato che la <span about="https://w3id.org/moro/enoam/data/142194/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc</span>, contestata da varie parti in modo radicale ed ingiusto, fosse sul punto di venire meno come guida del Paese, con il conseguente emergere di una vera alternativa. A seconda dei punti di vista, lo si è sperato o temuto. Ma dal profondo della società italiana, per uno spontaneo e vigoroso movimento di opinione, è riemersa invece una forza popolare democratica pluralistica, capace di difendere i valori umani, di assicurare l’ordine pubblico, di promuovere lo sviluppo economico-sociale, di operare una sintesi equilibrata della società italiana, dare speranza per l’avvenire.</em></p><p class="paragraph" data-counter="2" id="p-2"><em>« Il successo elettorale costituiva il segno della volontà di una parte considerevole del Paese di non arrendersi, di non perdere la propria fisionomia, di salvaguardare, nella pluralità delle opinioni, taluni dati di fondo della tradizione italiana. La denigrazione indiscriminata non ha pagato. Malgrado tutto, non si è creata quella disaffezione dalla <span about="https://w3id.org/moro/enoam/data/142194/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc</span> che sembrava a tanti certa e imminente. Restiamo la più grande forza della Nazione e siamo presenti oggi – pur in una situazione generale sensibilmente cambiata per l’avanzata del <span about="https://w3id.org/moro/enoam/data/142194/v1/mention-9" class="mention organization" id="mention-9" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">Partito comunista</span> – con una autorità che la rinnovata manifestazione di fiducia ha confermato e consolidato. Poiché si è guardato ancora una volta e si continua a guardare con attenzione a noi, su di noi ricadono grandi responsabilità.</em></p><p class="paragraph" data-counter="3" id="p-3"><em>« Nella caratteristica situazione di disorganicità politica, alla quale la meritoria attività del Governo non può completamente ovviare, tocca alla <span about="https://w3id.org/moro/enoam/data/142194/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc</span> svolgere un ruolo ancora più importante che in passato. Questo grande sforzo è in atto sotto la guida del <span about="https://w3id.org/moro/enoam/data/142194/v1/mention-7" class="mention person" id="mention-7" property="dcterms:references" resource="https://w3id.org/moro/enoam/data/benigno-zaccagnini" typeof="deo:Reference">Segretario politico</span><sup><a href="#curatornote-1" id="curatornote-ref-1">[1]</a></sup>. Noi saremo giudicati dal modo con il quale avremo assolto questo compito. L’opinione pubblica conosce bene le circostanze avverse nelle quali, malgrado tutto, ci muoviamo e, in prima linea, la impossibilità, allo stato, di configurare formule organiche di governo, caratterizzate da vere e proprie alleanze. Comprende questa pausa e, in essa, la nostra riflessione. Non ci perdonerebbe, però, inerzia, insensibilità, incapacità critica, insufficienza di attenzione e di intervento.</em></p><p class="paragraph" data-counter="4" id="p-4"><em>« Si attende che noi difendiamo la libertà ed i valori della persona, diamo ordine e sicurezza, bloccando la disgregazione dello Stato, rispettiamo l’impresa nella sua funzione sociale, proteggiamo il lavoro, realizziamo la stabilità politica come fondamento del progresso della nazione, promuoviamo lo sviluppo e l’occupazione, manteniamo aperti i canali di comunicazione con l’<span about="https://w3id.org/moro/enoam/data/142194/v1/mention-13" class="mention place" id="mention-13" property="dcterms:references" resource="https://w3id.org/moro/enoam/data/europa" typeof="deo:Reference">Europa</span> ed il mondo occidentale, nell’atto di perseguire nel modo più serio una politica di distensione e di cooperazione all’Est.</em></p><p class="paragraph" data-counter="5" id="p-5"><em>« La situazione economico-sociale e quella dell’ordine pubblico non sono affatto soddisfacenti. Si richiede una mobilitazione delle coscienze, una serie di scelte coraggiose ed impopolari, austerità di comportamenti ed assoluto rigore nella difesa della convivenza sociale. Forze che sono state lungamente all’opposizione, sembrano voler attribuire tutte le presenti difficoltà al cosiddetto malgoverno della <span about="https://w3id.org/moro/enoam/data/142194/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc</span>. Fare, come si tenta di fare, senza alcuna discriminazione, il processo al trentennio del primato della <span about="https://w3id.org/moro/enoam/data/142194/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc</span>, è segno di incapacità di analisi storica e sociologica, in definitiva superficiale e cattiva polemica. Non sono mancati certo alcuni nostri errori. Ma deve essere pure compiuto un esame freddamente oggettivo. Talune forme di logoramento delle istituzioni e del tessuto economico e sociale hanno il segno di una opposizione penetrata a grande profondità e che, nel conseguire il suo obiettivo di nuova presenza politica, ha avuto effetti destabilizzanti.</em></p><p class="paragraph" data-counter="6" id="p-6"><em>« Non che si sia chiusi di fronte all’evoluzione, non che si respinga l’apporto di diverse intuizioni e proposte politiche. Tutt’altro. Il significato del confronto è proprio in una siffatta affermazione di valore, anche se esso in tema di aborto è stato altamente deludente. Per risanare la situazione si deve operare in molti, come si è cominciato a fare in modo apprezzabile, anche se lo sforzo maggiore resta ancora da compiere. </em></p><p class="paragraph" data-counter="7" id="p-7"><em>« Si può dire seriamente che le cose non vanno perché la <span about="https://w3id.org/moro/enoam/data/142194/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc</span>, deludendo le attese di molti, non ha sgomberato il campo? Io credo proprio di no. E senza volere in nessun modo svalutare l’apporto di altri, sono indotto piuttosto a lamentare una insufficiente presenza, in una realtà più complessa ed in movimento, di quei fermi indirizzi di rigorosa tutela dell’ordine democratico, di un controllato processo di sviluppo, di misura, realismo, flessibilità ed intuizione politica, i quali hanno caratterizzato i momenti più incisivi della iniziativa della <span about="https://w3id.org/moro/enoam/data/142194/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia cristiana</span>.</em></p><p class="paragraph" data-counter="8" id="p-8"><em>« Ci siamo sempre aperti a nuove cose e lo siamo più che mai in questo momento, di cui conosciamo bene la vivacità e la potenziale ricchezza. Ma vogliamo pur essere, com’è del resto nostro dovere, noi stessi. Non ammettiamo di essere appiattiti dietro altri, ma intendiamo essere presenti con il nostro vero volto e con coraggioso senso di responsabilità in questa drammatica congiuntura del nostro Paese. E bisogna che il Paese ci senta, appunto, presenti e veda in concreto esistente, al di là della battaglia elettorale, quella fedele rappresentanza e quella solida garanzia, che ha cercato e trovato in noi al momento della riscossa, con l’effetto di contenere e bilanciare la ragguardevole presenza comunista, non per un solo istante, ma per la lunga vicenda politica susseguente alle elezioni e che è appena cominciata ».</em></p><p class="paragraph" data-counter="9" id="p-9"><em>« L’evoluzione del <span about="https://w3id.org/moro/enoam/data/142194/v1/mention-10" class="mention organization" id="mention-10" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">Partito comunista</span> è auspicabile ed in qualche misura percettibile. Dobbiamo tenerne conto, così come dobbiamo tenere conto di altre forze, ed in ispecie del <span about="https://w3id.org/moro/enoam/data/142194/v1/mention-11" class="mention organization" id="mention-11" property="dcterms:references" resource="https://w3id.org/moro/enoam/data/partito-socialista-italiano" typeof="deo:Reference">Partito socialista</span>, alle quali non potremo mai essere indifferenti e lontani. Ma questa doverosa attenzione non ci esime dal dovere di fare, con l’energia e l’urgenza che la situazione richiede, la nostra parte, che è caratteristica ed insostituibile, stabilizzando il Paese, ma al tempo stesso garantendo, nel solo modo possibile, e cioè con l’ordine democratico, quei fermenti rinnovatori che esistono in <span about="https://w3id.org/moro/enoam/data/142194/v1/mention-12" class="mention place" id="mention-12" property="dcterms:references" resource="https://w3id.org/moro/enoam/data/italia" typeof="deo:Reference">Italia </span>e che noi stessi abbiamo contribuito ad inserirvi, interpretando lo spirito creativo e la vitalità della Nazione ».</em></p><ol id="curatorNotes"><li about="https://w3id.org/moro/enoam/data/142194/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/chiara-zampieri" typeof="fabio:Comment"> Benigno Zaccagnini (1912-1989), politico italiano, fu segretario della Dc dal 1975 al 1980 [Dizionario biografico degli italiani, <em>ad vocem</em>]. <a href="#curatornote-ref-1">↑</a></li></ol></body></html>