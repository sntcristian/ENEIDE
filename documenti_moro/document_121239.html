<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.239" name="dcterms.relation"/><meta content="10.48678/unibo/aldomoro1.2.1.239" name="dcterms.identifier"/><meta content="Moro, Aldo, [Sull'assegnazione di un contributo annuo alla società italiana per l'organizzazione internazionale], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.239." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>[Sull’assegnazione di un contributo annuo alla società italiana per l’organizzazione internazionale]</title>
<div id="mentionMeta"><meta about="https://w3id.org/moro/enoam/data/societa-italiana-per-l-organizzazione-internazionale" typeof="foaf:Organization"/><meta about="https://w3id.org/moro/enoam/data/societa-italiana-per-l-organizzazione-internazionale" content="Società italiana per l’organizzazione internazionale" property="rdfs:label"/><meta about="https://w3id.org/moro/enoam/data/societa-italiana-per-l-organizzazione-internazionale" property="owl:sameAs" resource="http://www.wikidata.org/entity/Q3963401"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>[Sull’assegnazione di un contributo annuo alla società italiana per l’organizzazione internazionale]</h1><p class="paragraph" data-counter="1" id="p-1">Il disegno<sup><a href="#curatornote-1" id="curatornote-ref-1">[1]</a></sup> di legge riguarda quella <span about="https://w3id.org/moro/enoam/data/121239/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/societa-italiana-per-l-organizzazione-internazionale" typeof="deo:Reference">Società per l’organizzazione internazionale</span><sup><a href="#curatornote-2" id="curatornote-ref-2">[2]</a></sup> che tutti conosciamo, la quale svolge attività in gran parte dirette a presentare all’opinione dei ceti italiani più qualificati i problemi di politica internazionale; a stabilire, attraverso conferenze affidate a personalità straniere, contatti tra l’opinione pubblica italiana e quella degli altri Paesi; ad istituire sezioni in varie città d’<span about="https://w3id.org/moro/enoam/data/121239/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>; attività tutte dirette a svolgere una propaganda relativa ai problemi internazionali e ad una organizzazione internazionale. Tale società adempie quindi funzioni di pubblico interesse.</p><p class="paragraph" data-counter="2" id="p-2">I proventi da cui questa società trae i mezzi di vita sono in parte di carattere privato: non saprei precisare la loro natura, ma credo che si tratti anche di quote associative dei membri e di qualche contributo particolare. Tali mezzi, calcolati in circa sei milioni annui, non sono, come è ovvio, sufficienti per le spese relative a questa organizzazione. Bisogna infatti tener conto che vi deve essere un numero, sia pure minimo, di impiegati, bisogna calcolare le spese per la manutenzione e la custodia dei locali e per la organizzazione di queste conferenze, che sono state numerose, oltre a quelle attività dispendiose richieste dal ricevimento di personalità straniere.</p><p class="paragraph" data-counter="3" id="p-3">Il Ministero degli esteri, avendo trovato delle disponibilità sul proprio bilancio, già aveva messo a disposizione di questa <span about="https://w3id.org/moro/enoam/data/121239/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/societa-italiana-per-l-organizzazione-internazionale" typeof="deo:Reference">Società</span> – non so se di fatto o di diritto – 15 milioni annui per l’esercizio finanziario trascorso e per quello in corso. Però, poiché questo contributo non era fissato in bilancio, la <span about="https://w3id.org/moro/enoam/data/121239/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/societa-italiana-per-l-organizzazione-internazionale" typeof="deo:Reference">Società</span> si è trovata in imbarazzo nel fare i suoi progetti di lavoro e ha dovuto ridurre molte attività perché non aveva questa disponibilità sicura in bilancio. </p><p class="paragraph" data-counter="4" id="p-4">Di conseguenza, il Ministero degli esteri, concordemente con quello del tesoro, ha presentato questo disegno di legge che concede per la durata di cinque anni, a partire dall’esercizio finanziario 1949-50, una somma annua di 15 milioni sul bilancio del Ministero degli esteri; naturalmente sono anche indicati i capitoli sui quali dovrebbe far carico la spesa per l’esercizio finanziario decorso e per quello in corso, dato che lo stanziamento non è fatto esplicitamente in bilancio.</p><p class="paragraph" data-counter="5" id="p-5">Presumo che il Ministero degli esteri abbia effettivamente delle disponibilità su tali capitoli, altrimenti non avrebbe presentato il disegno di legge. E ritengo che, se si accettano le finalità proprie di questa organizzazione, se si ritiene, come mi pare indubitabile, necessario che vi sia qualche ente il quale si faccia tramite di queste idee e di queste valutazioni sui problemi internazionali, si debba fare il possibile per aiutare questa società, anche se la sua attività si rivolge non tanto all’opinione pubblica di massa, ma ad una certa élite di studenti, laureati, persone che aspirano ad entrare nella diplomazia; anche entro questi limiti sarebbe un male se tale attività dovesse cessare.</p><p class="paragraph" data-counter="6" id="p-6">Il parere espresso dalla IV Commissione finanze e tesoro relativamente a questo disegno di legge, non è favorevole. In esso, dopo varie considerazioni, si legge peraltro che la Commissione non sarebbe aliena dal modificare il suo parere, «qualora la Commissione di competenza, previ accordi con il Ministero degli Affari esteri e del tesoro, emendasse il disegno di legge nel senso di far decorrere la concessione del contributo annuo dal corrente esercizio finanziario».</p><p class="paragraph" data-counter="7" id="p-7">Si tratterebbe, quindi, come suggerisce la stessa Commissione, di modificare il titolo e gli articoli del disegno di legge nella parte riguardante la decorrenza, in quanto bisognerebbe stabilire la decorrenza dal corrente anno finanziario, cioè dal 1950-51.</p><p class="paragraph" data-counter="8" id="p-8">In conclusione, propongo di approvare il disegno di legge, accettando gli emendamenti indicati dalla Commissione finanze e tesoro.</p><p class="paragraph" data-counter="9" id="p-9">Relativamente<sup><a href="#curatornote-3" id="curatornote-ref-3">[3]</a></sup> alla data di decorrenza, se la Commissione finanze e tesoro ha ritenuto che non sia conforme ai principi della contabilità dello Stato far decorrere l’assegnazione del contributo dallo esercizio decorso, sarà forse difficile che una commissione non tecnica come la nostra possa esprimere un parere contrario.</p><p class="paragraph" data-counter="10" id="p-10">Circa le obiezioni fatte relativamente a questa impostazione di spesa per i futuri esercizi, appunto perché non c’è il parere contrario della Commissione finanze e tesoro, si può rispondere che se tale Commissione ha accettato una assegnazione in questi termini, evidentemente ha avuto le sue buone ragioni. Il nostro compito non è di natura finanziaria, in quanto l’esame della questione, dal punto di vista finanziario, è stato già compiuto dall’altra Commissione, e noi possiamo tranquillamente rimetterci al suo parere. Noi siamo chiamati ad esaminare il merito della questione, l’importanza di questo istituto, l’attività che esso svolge in relazione ai fini di propaganda dei problemi internazionali. La discussione da parte nostra deve svolgersi non su temi finanziari, ma deve essere diretta ad esaminare se questo ente meriti di essere finanziato o meno.</p><p class="paragraph" data-counter="11" id="p-11">Sarei quindi del parere di attenerci all’avviso espresso dalla IV Commissione.</p><p class="paragraph" data-counter="12" id="p-12">Si tratta<sup><a href="#curatornote-4" id="curatornote-ref-4">[4]</a></sup> solo di sostituire alle parole «1949-50» le altre «1950-51», sia nel testo dei due articoli, sia nel titolo del provvedimento. </p><p class="paragraph" data-counter="13" id="p-13">Mi pare<sup><a href="#curatornote-5" id="curatornote-ref-5">[5]</a></sup> che in questa materia il parere della Commissione finanze e tesoro sia vincolante.</p><ol id="curatorNotes"><li about="https://w3id.org/moro/enoam/data/121239/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene presentando il disegno di legge già approvato dalla III commissione permanente del Senato “Affari esteri e colonie”. <a href="#curatornote-ref-1">↑</a></li><li about="https://w3id.org/moro/enoam/data/121239/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Società italiana per l’organizzazione internazionale, società fondata a Roma il 4 ottobre 1944 con lo scopo di promuovere l’informazione, la formazione e la ricerca sui temi della cooperazione internazionale e dello sviluppo delle relazioni internazionali.  <a href="#curatornote-ref-2">↑</a></li><li about="https://w3id.org/moro/enoam/data/121239/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene nel dibattito centrato sul tema della decorrenza del contributo in discussione.  <a href="#curatornote-ref-3">↑</a></li><li about="https://w3id.org/moro/enoam/data/121239/v1/curatornote-4" id="curatornote-4" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene rispondendo al presidente Gaspare Ambrosini che gli aveva chiesto se avesse intenzione di far propri gli emendamenti suggeriti dalla IV Commissione.  <a href="#curatornote-ref-4">↑</a></li><li about="https://w3id.org/moro/enoam/data/121239/v1/curatornote-5" id="curatornote-5" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene nuovamente nella discussione in merito alla sola correzione del testo «1949-50» con «1950-51», che, a giudizio del presidente Gaspare Ambrosini, lascerebbe scoperte le spese dell’anno non considerato. <a href="#curatornote-ref-5">↑</a></li></ol></body></html>