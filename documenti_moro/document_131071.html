<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.1.071" name="dcterms.relation"/><meta content="10.48678/unibo/aldomoro1.3.1.071" name="dcterms.identifier"/><meta content="Moro, Aldo, [Non vedo la necessità di cambiare], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, Segretario della DC (1959-1963), a cura di Leopoldo Nuti e Paolo Pombeni, edizione e nota storico-critica di Valentina Casini, Bologna, Università di Bologna, 2021. DOI: https://doi.org/10.48678/unibo/aldomoro1.3.1.071." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Segretario della DC (1959-1963), 2021" name="description"/><title>[Non vedo la necessità di cambiare]</title>
<div id="mentionMeta"><meta about="https://w3id.org/moro/enoam/data/partito-socialista-italiano" typeof="foaf:Organization"/><meta about="https://w3id.org/moro/enoam/data/partito-socialista-italiano" content="Partito socialista italiano" property="rdfs:label"/><meta about="https://w3id.org/moro/enoam/data/partito-socialista-italiano" property="owl:sameAs" resource="http://www.wikidata.org/entity/Q590750"/><meta about="https://w3id.org/moro/enoam/data/milano" typeof="dcterms:Location"/><meta about="https://w3id.org/moro/enoam/data/milano" content="Milano" property="rdfs:label"/><meta about="https://w3id.org/moro/enoam/data/milano" property="owl:sameAs" resource="http://www.wikidata.org/entity/Q490"/><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/></div>

<div id="footnoteMeta"><meta about="https://w3id.org/moro/enoam/data/valentina-casini" typeof="foaf:Person"/><meta about="https://w3id.org/moro/enoam/data/valentina-casini" content="Valentina Casini" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1 class="title-1">[Non vedo la necessità di cambiare]</h1><p class="paragraph" data-counter="1" id="p-1">È giunto il momento, crediamo, di fare il punto sulla situazione politica italiana quale si presenta dopo le complesse vicende verificatesi in questa legislatura<sup><a href="#curatornote-1" id="curatornote-ref-1">[1]</a></sup>, dopo le prese di posizione dei partiti, dopo che è stata sperimentata per alcuni mesi una formula di governo tutta particolare, ma che risponde puntualmente alle esigenze del momento politico<sup><a href="#curatornote-2" id="curatornote-ref-2">[2]</a></sup>. Tra tali vicende converrà comprendere anche le interne contraddizioni, le incertezze, la permanente e paralizzante esitazione del <span about="https://w3id.org/moro/enoam/data/131071/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/partito-socialista-italiano" typeof="deo:Reference">Partito socialista </span>di fronte alla necessità di una scelta democratica non solo ideale, qual è stata fatta dalla maggioranza del Congresso di <span about="https://w3id.org/moro/enoam/data/131071/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/milano" typeof="deo:Reference">Milano</span><sup><a href="#curatornote-3" id="curatornote-ref-3">[3]</a></sup>, ma anche pratica con l’accettazione dei mezzi che la rendono in concreto attuabile ed il rifiuto di quel che la compromette, la indebolisce, la rende nella diffusa diffidenza, inefficace.</p><p class="paragraph" data-counter="2" id="p-2">Le vicende di questi anni non hanno bisogno di essere ricordate qui. Semmai è solo necessario richiamarne, di fronte ad interpretazioni parziali e superficiali, il significato complessivo. Si è fatta fatica a trovare un solido punto di passaggio tra il passato e l’avvenire, a comporre un equilibrio capace di evitare pericolose fratture e di assicurare una graduale ordinata evoluzione della situazione politica. Le difficoltà incontrate sono l’espressione di questo sforzo di prudenza, di continuità democratica, di responsabile apertura verso nuove esperienze. Le battute d’arresto ed i momenti di incertezza sono derivati dalle obiettive asperità della situazione non da una presunta incapacità di scelta della <span about="https://w3id.org/moro/enoam/data/131071/v1/mention-11" class="mention organization" id="mention-11" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span> o peggio dalla sua volontà di non mettersi sulla strada della sinistra o della destra, per non pagare il prezzo di questa decisione e per conservare con chiunque ed in una pericolosa oscillazione tutto il potere nelle proprie mani. Se la <span about="https://w3id.org/moro/enoam/data/131071/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> non ha preso decisamente, come qualcuno chiedeva, la strada di una politica di sinistra o di destra, è perché essa le ha ritenute inaccettabili e rovinose per il Paese, in contrasto con la sua natura e con la sua funzione, riconosciuta e consacrata con un impegno elettorale che esclude ogni sbandamento anche mascherato. Essa ha coraggiosamente interpretato la situazione in termini di equilibrio democratico, senza involuzioni, ma anche senza avventure, pure quando ogni possibilità di equilibrio democratico – una terza strada – sembrava esclusa. Quando la <span about="https://w3id.org/moro/enoam/data/131071/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> con formule varie, ma con esplicita riserva di piena fedeltà alla sua funzione e agli indirizzi politici di fondo della comunità nazionale, si è trovata ad adempiere doveri di Governo, che essa non poteva non assolvere, in situazioni di debolezza, di confusione e in definitiva di sacrificio, essa ha continuato a cercare un’area di chiarezza e di stabilità democratica, nella quale il maggior partito italiano potesse collocarsi su basi di vera affinità e di feconda collaborazione e sulla quale far posare, finché durino quelle condizioni di fatto e quegli schieramenti politici, con piena sicurezza ed utilità, la vita democratica del Paese.</p><p class="paragraph" data-counter="3" id="p-3">Allo sforzo della <span about="https://w3id.org/moro/enoam/data/131071/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> rivolto anche in questi ultimi anni a stabilire con le forze democratiche utili collaborazioni, sulla base di un’apprezzabile anche se parziale omogeneità di posizioni politiche, del resto consacrata da una lunga tradizione di cooperazione, non ha potuto sempre far riscontro una corrispondente positiva disposizione delle forze partecipi delle coalizioni democratiche del dopoguerra. L’usura derivante dalla lunga impegnativa azione di restaurazione democratica del Paese ha condotto progressivamente ad una limitazione dell’area politica occupata dalle forze democratiche e che aveva trovato nella vittoriosa battaglia antitotalitaria del 1948 la sua massima espansione. D’altra parte, mano a mano che venivano rassettandosi le istituzioni democratiche in Italia e trovando soluzione alcuni dei fondamentali problemi della comunità nazionale, si accentuavano naturalmente motivi di più netta differenziazione tra le varie forze politiche, si profilavano diverse sensibilità e prospettive in relazione ai problemi nuovi che l’incessante sviluppo della vita economica e sociale italiana andava mettendo in luce, si lanciava lo sguardo in altre direzioni, si attenuava grado a grado quel cemento unitario, fondato sui comuni ideali democratici, che aveva sorretto nell’azione solidale ed aveva tratto dai più visibili e gravi pericoli del dopoguerra, il suo alimento.</p><p class="paragraph" data-counter="4" id="p-4">Questo processo di differenziazione, in altre circostanze del tutto naturale e non pericoloso, sembrò in qualche momento determinare una vera incompatibilità, una impossibilità di anche limitate cooperazioni, in relazione alle particolari prospettive politiche connesse alla più marcata differenziazione che si era andata determinando. E tali prospettive o venivano considerate in termini più di passione che di ragione nel senso di una possibile ravvicinata attuazione o esplicavano comunque, pur nella loro riconosciuta irrealizzabilità, una funzione paralizzante, impedivano il buono od il meno cattivo che pur si poteva fare, che era richiesto nel presente, in vista del meglio che si attendeva per il domani e che pareva si potesse garantire con un’azione protestataria e di isolamento.</p><p class="paragraph" data-counter="5" id="p-5">Ma le vicende difficili di questi anni caratterizzati da un frequente isolamento della <span about="https://w3id.org/moro/enoam/data/131071/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> dalle forze democratiche, la fiducia che fosse giunto il tempo, in condizioni di reale sicurezza democratica, di accentuare e condurre alle loro naturali conseguenze le differenze che si erano andate profilando più marcate tra i partiti democratici, la tendenza a determinare situazioni nuove più guardando al domani che all’oggi, in una posizione di riserva verso la <span about="https://w3id.org/moro/enoam/data/131071/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> e in qualche caso anche di apertura largamente fiduciosa verso il <span about="https://w3id.org/moro/enoam/data/131071/v1/mention-12" class="mention organization" id="mention-12" property="dcterms:references" resource="https://w3id.org/moro/enoam/data/partito-socialista-italiano" typeof="deo:Reference">Partito Socialista</span>, hanno determinato sbandamenti, pericoli d’involuzione, una drammatica e, se pure sostanzialmente artificiosa, assai pericolosa frattura verticale della vita nazionale. Uno schieramento destra contro sinistra, nel quale contro la verità, e tuttavia obbedendo alla logica fatale delle situazioni politiche, la <span about="https://w3id.org/moro/enoam/data/131071/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> rischiava di essere trascinata a destra ed impedita di assolvere alla sua funzione e, quali più quali meno, le forze democratiche specie di sinistra venivano avvolte dalle spire di un frontismo soffocatore. Si ponevano le premesse per trasformare la pacifica e costruttiva competizione democratica in lotta o addirittura in guerra civile. Si mortificavano le stesse forze democratiche di centro-sinistra<sup><a href="#curatornote-4" id="curatornote-ref-4">[4]</a></sup> che nell’appesantirsi della situazione vedevano ridotto lo spazio per un sereno dibattito politico e per un’efficace azione di conquista democratica. E, malgrado le ben diverse intenzioni si riduceva sensibilmente la possibilità di consolidamento e di sviluppo dei fenomeni autonomistici del <span about="https://w3id.org/moro/enoam/data/131071/v1/mention-13" class="mention organization" id="mention-13" property="dcterms:references" resource="https://w3id.org/moro/enoam/data/partito-socialista-italiano" typeof="deo:Reference">Partito Socialista</span>, che veniva compresso dalle fatali implicazioni frontiste di una situazione anomala, difficile e pericolosa.</p><p class="paragraph" data-counter="6" id="p-6">La verità è che si governa, certo non trascurando il domani, ma per l’oggi. È il momento presente che pone indeclinabili ed indilazionabili esigenze che neppure in ragione del più generoso proposito possono essere disattese o rinviate. Non c’è nessuna forza che possa miracolosamente risolvere i problemi di oggi, lasciando libertà e respiro per guardare solo al domani. Neppure la <span about="https://w3id.org/moro/enoam/data/131071/v1/mention-9" class="mention organization" id="mention-9" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>, per grande che possa essere la sua buona volontà, poteva e può da sola provvedere alle esigenze del presente, per lasciare intatte le prospettive dell’avvenire.</p><p class="paragraph" data-counter="7" id="p-7">Quando la <span about="https://w3id.org/moro/enoam/data/131071/v1/mention-10" class="mention organization" id="mention-10" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> si è trovata di fronte queste insormontabili difficoltà, essa ha avuto ragione di chiedere al senso di responsabilità dei partiti democratici una solidarietà, di cui non essa, ma il paese, è il vero destinatario, un aiuto per uscire dalle difficoltà che sono le difficoltà del paese e non quelle sue proprie, anche se esse pure sussistono come inevitabile riflesso delle prime, come espressione del drammatico dilemma di fronte al quale essa senza quell’aiuto e nella insufficienza della sua forza veniva a trovarsi.</p><p class="paragraph" data-counter="8" id="p-8">La risposta che è stata data dai partiti di antica tradizione democratica e che ha permesso con la costituzione del Governo Fanfani di fare uscire il paese da gravi condizioni di disagio e di pericolo per le istituzioni è stata quale poteva attendersi dall’alto senso di responsabilità dei partiti, non insensibili alla lezione di avvenimenti che dimostravano la impossibilità di accorciare il lungo, lento e difficile procedere delle evoluzioni politiche, specie quando esse siano legate nella dimensione interna ed in quella internazionale ai grandi problemi della libertà dell’uomo nell’organizzazione sociale e della sicurezza democratica. </p><p class="paragraph" data-counter="9" id="p-9">La risposta positiva ha acquistato tanto più significato e merito, perché ha comportato e comporta l’attenuazione di aspre polemiche, la rinuncia a rigide pregiudiziali, l’accettazione di una posizione di allineamento, di concorso responsabile ma esterno per un obiettivo politico in vista del quale ciascun partito dà il suo apporto nell’esclusivo interesse del paese, senza nulla chiedere in cambio. Ma il significato ed il frutto di questo sforzo sono molto grandi: la tutela della libertà, l’effettiva garanzia di ogni possibile sviluppo politico nella libertà. In questa forma che vorremmo dire, se è possibile, più di cooperazione che non di vera collaborazione, restano ferme, ben più che in una coalizione (la quale del resto neppure annulla le differenze tra coloro che vi partecipano) le diversità di vedute e di programmi, le varie prospettive per l’avvenire. Su questo punto non è chiesto nessun sacrificio, che sarebbe del resto impensabile. È chiesto solo di provvedere all’oggi, perché all’oggi si deve provvedere.</p><p class="paragraph" data-counter="10" id="p-10">Ebbene l’esperienza di questi mesi, la evidente permanenza cioè delle remore e dei rischi i quali sconsigliano frettolose ed avventurose modifiche della situazione politica, la esigenza di governare difendendo la libertà e le istituzioni, l’operosità del Governo e l’efficacia della sua azione stanno ad indicare ai partiti l’opportunità di proseguire, consolidare e valorizzare quello che essi vanno facendo.</p><p class="paragraph" data-counter="11" id="p-11">Come non sussistono le condizioni che giustifichino, sulla base di una migliore prospettiva il venir meno della intesa tra i partiti, così neppure esistono le condizioni per la creazione di una coalizione, per una più intensa partecipazione all’azione di Governo. Non sono dunque in discussione la particolare visione, che si può consentire sia debitamente sottolineata, di ciascun partito né la riserva per l’avvenire né la particolare funzione politica. È in discussione piuttosto una concezione dell’emergenza come un momento puntuale e drammatico e la temuta riduzione di un’azione di governo, che sia fondata su una tale situazione, in termini di tale ristrettezza, rinunzia e sfiducia, da far venir meno il prestigio del governo, la sua concreta capacità di azione, la sua stessa risonanza morale e politica nella coscienza dei cittadini. Perché il Governo è necessariamente un punto di riferimento che non il solo suo esistere (per la sua base, come si dice, o per la sua formula) insegna, indica, promette qualche cosa al Paese.</p><p class="paragraph" data-counter="12" id="p-12">Ed un Governo che voglia tutelare la sua dignità ed esplicare la sua funzione non può essere indebolito, finché esiste, da una fiducia superficiale e limitata, dalla inconsistenza di quella base ideale che si esprime nella sua formula, da una precarietà che non sia nel movimento delle cose, cioè nel flusso e nel mutamento della vita democratica, ma in una pregiudiziale riserva. Finché il presente momento politico viene giudicato nei termini che hanno portato alla costituzione del Governo Fanfani e che non sono ancora modificati, si spera che si possa dare all’oggi tutto quello che l’oggi richiede nella certezza che esso servirà a preparare il domani, se esso dev’essere davvero, come non si può dubitare che si voglia, un domani di più inteso sviluppo democratico. La scarsezza del margine di sicurezza democratica di fronte alla minacciata pressione del totalitarismo di sinistra e, anche per contraccolpo, di quello di destra impone a chi voglia vincere la battaglia democratica nel solo modo possibile e cioè con strumenti democratici, di non esaurire il prestigio delle istituzioni e di ritrarre dal complesso delle forze che possono oggi essere impegnate a questo scopo la dignità, la vitalità e la fecondità che diano indicazioni e speranza al Paese.</p><p>Aldo Moro </p><ol id="curatorNotes"><li about="https://w3id.org/moro/enoam/data/131071/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/valentina-casini" typeof="fabio:Comment"> III Legislatura (12 giugno 1958 – 15 maggio 1963). <a href="#curatornote-ref-1">↑</a></li><li about="https://w3id.org/moro/enoam/data/131071/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/valentina-casini" typeof="fabio:Comment"> In quel momento era in carica il Governo Fanfani III (26 luglio 1960 – 20 febbraio 1962), monocolore Dc che aveva ricevuto l’appoggio esterno di Psdi, Pli, Pri. Oltre ai monarchici, per la prima volta dal 1947 il Psi si era astenuto sul voto di fiducia. <a href="#curatornote-ref-2">↑</a></li><li about="https://w3id.org/moro/enoam/data/131071/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/valentina-casini" typeof="fabio:Comment"> XXXIV Congresso nazionale del Psi (Milano 16-18 marzo 1961), nel quale la maggioranza si era espressa a favore della posizione autonomista di Nenni. <a href="#curatornote-ref-3">↑</a></li><li about="https://w3id.org/moro/enoam/data/131071/v1/curatornote-4" id="curatornote-4" property="dcterms:creator" resource="https://w3id.org/moro/enoam/data/valentina-casini" typeof="fabio:Comment"> In questo contesto, che richiama le tensioni prodotte dal Governo Tambroni, Moro si riferisce al Psdi e al Pri quando parla di forze democratiche di centro-sinistra, nella prospettiva di una coalizione non ancora aperta ai socialisti. <a href="#curatornote-ref-4">↑</a></li></ol></body></html>