<!DOCTYPE html>
<html><head><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.1.0.122" name="dcterms.relation"/><meta content="10.48678/unibo/aldomoro1.1.0.122" name="dcterms.identifier"/><meta content="Moro, Aldo, Fiducia, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 1, Gli anni giovanili (1932-1946), a cura di Gaetano Crociata e Paolo Trionfini, edizione e nota storico-critica di Tiziano Torresi, Bologna, Università di Bologna, 2021. DOI: https://doi.org/10.48678/unibo/aldomoro1.1.0.122." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Gli anni giovanili (1932-1946), 2021" name="description"/><title>Fiducia</title>


</head><body><h1>Fiducia</h1><p class="paragraph" data-counter="1" id="p-1">La intuizione cristiana del mondo è stata interpretata di volta in volta come pessimistica od ottimistica e i due termini, nella valutazione, sono stati assunti nella loro caratteristica ingenua unilateralità, per accusare il Cristianesimo. L’accusa, naturalmente, non è restata nel piano teorico, ma, proposta da forze storiche contro la forza storica del cristianesimo, è servita come arma efficace di lotta nel difficile processo di assestamento delle ideologie e degli interessi, del quale si compone la vita di ogni giorno. Quando si parla ad esempio della religione come oppio dei popoli e la si guarda perciò come un ostacolo agli svolgimenti rivoluzionari diretti a migliorare il mondo, si fa alla idea cristiana taccia di ottimismo quietistico e rinunciatario. Si addebita, in una parola, una colpa.</p><p class="paragraph" data-counter="2" id="p-2">Quando, ancora, si accusa il Cristianesimo di togliere slancio e gioia alla vita, d’imporre un duro tragitto in un mondo dolorante con lo spirito proteso verso una meta ultraterrena, di svigorire così l’uomo, negando tutto quello ch’è suo e dà significato all’esistenza, l’idea cristiana appare pessimistica e senza energia né umanità. Si addebita, ancora, una colpa.</p><p class="paragraph" data-counter="3" id="p-3">Noi cristiani abbiamo bisogno di sapere, soprattutto adesso, se queste accuse son vere. Dobbiamo sapere, per conoscerci e dirigerci meglio; per intendere, di più, questo mondo del quale siamo parte e interpretarlo nella sconcertante diversità del suo dolore immenso e della sua inesausta gioia di vivere. Sarà questa forse la via per ritrovare, se è possibile, una virile fiducia fatta di equilibrio e di serenità.</p><p class="paragraph" data-counter="4" id="p-4">Il dolore è un dato innegabile della nostra vita. Il dolore del male e della morte, del sangue sparso, dell’odio nutrito contro le naturali possibilità d’intesa degli uomini, dei desideri inappagati nelle mille interferenze del vivere sociale.</p><p class="paragraph" data-counter="5" id="p-5">Questo dolore è frutto ed espressione del male che si alimenta nel chiuso dei cuori degli uomini ed esplode nell’opera scellerata. Dio è estraneo alla vicenda del male che è il frutto amaro della libertà; il dolore è tutto un operare degli uomini. La lotta contro il male ed il dolore è la lotta della libertà che riconquista se stessa; che si ritrova nell’intimità dei cuori donde scaturiscono e bene e male e si compie, rinnovata e fatta degna, nelle opere buone.</p><p class="paragraph" data-counter="6" id="p-6">A questa lotta il cristiano non può rinunziare, senza tradire il suo credo ed il cristianesimo è perciò in questo senso pessimista del più amaro pessimismo, pronto com’è a riconoscere senza illusioni e senza infingimenti il male dov’è, per rimuoverlo. Per rimuovere l’ingiustizia e stabilire la fraternità, una fraternità vera, operosa, accorta e spregiudicata nelle sue valutazioni, il cristianesimo ha combattuto duemila anni ed è ancora, dopo la grande rivoluzione che ha creato una civiltà, all’inizio.</p><p class="paragraph" data-counter="7" id="p-7">Si può essere certi che, ben lungi dall’addormentarsi e dall’addormentare, esso lotterà ancora. Se i singoli cristiani hanno tradito di volta in volta e presumibilmente tradiranno ancora, il cristianesimo né ha tradito né tradirà.</p><p class="paragraph" data-counter="8" id="p-8">Chi voglia farsi il vanto delle storiche anticipazioni, conosce forse solo i cristiani, ma ignora il cristianesimo.</p><p class="paragraph" data-counter="9" id="p-9">È un pessimismo il nostro, dunque, operoso e perciò nella sua profonda radice ottimistico. Contro il male e il dolore si combatte, perché essi possono e debbono essere vinti. Si combatte, anche se si è certi che l’eliminazione non sarà mai senza residui e la vicenda della vita non diventerà un gioco allegro e spensierato. Si combatte anche se male e dolore, vinti, torneranno essi ancora a vincere. Si combatte, soprattutto, per amore di un destino eterno che si prepara e si realizza solidamente nel tempo, nella giustizia che gli uomini riescono ad intendere ed a fortemente volere e nella gioia della vita che essi accolgono con assoluta serenità e comprensione.</p><p class="paragraph" data-counter="10" id="p-10">Il nostro ottimismo non è dunque ingenuo, ma cosciente, accompagnato com’è da tanto pessimismo, quanto basta per riconoscere la innegabile e seria realtà del male e del dolore e per eternare la gioia nel solo modo possibile, facendone cioè una serena manifestazione della verità.</p><p class="paragraph" data-counter="11" id="p-11">Se c’è una nota dominante nella storia di oggi, è appunto quella del male e del dolore. C’è bisogno ora di tutto il nostro ottimismo, per rimontare questa corrente impetuosa che sembra travolgere l’umanità, lasciandola senza neppure speranza. La nostra fiducia misurata ed austera si alimenta di questa certezza, di un dovere che incombe inderogabile e manifesta, nella chiara rivelazione della coscienza morale, la possibilità di in mondo migliore, nel quale siano più bontà e giustizia ed in conseguenza più gioia.</p><p class="paragraph" data-counter="12" id="p-12">Ma perché questo mondo, pur ansioso di rinnovarsi, non prenda altra strada da quella che la verità impone, ripetendo i vecchi errori, non è meno urgente che tra le forze operanti sia il nostro pessimismo cristiano. Il quale solo può impedire che il rinnovamento auspicato si riduca ad un ignorare la realtà dolorosa, per far posto ad uno spirito di godimento ristretto e cieco che illuda la umanità, senza nulla mutare, nell’intervallo fra due guerre.</p><p class="paragraph" data-counter="13" id="p-13">Pessimismo ed ottimismo si risolvono quindi in una visione equilibrata e serena della vita, di una vita aperta a tutte le possibilità rivoluzionarie di una instaurazione maggiore e migliore del bene nel solo modo ammissibile, una coraggiosa costante iniziativa che impegni tutto il mondo dei valori morali.</p><p>Aldo Moro</p></body></html>