<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.106" name="dcterms.relation"/><meta content="10.48678/unibo/aldomoro1.3.2.106" name="dcterms.identifier"/><meta content="Moro, Aldo, 106. Resoconto di due discorsi tenuti a Napoli per la giornata della Marina, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.106." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Resoconto di due discorsi tenuti a Napoli per la giornata della Marina</title>
<div id="mentionMeta"><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/castellamare-di-stabia" typeof="dcterms:Location"/><meta about="https://w3id.org/moro/enoam/data/castellamare-di-stabia" content="Castellamare di Stabia" property="rdfs:label"/><meta about="https://w3id.org/moro/enoam/data/bacoli" typeof="dcterms:Location"/><meta about="https://w3id.org/moro/enoam/data/bacoli" content="Bacoli" property="rdfs:label"/><meta about="https://w3id.org/moro/enoam/data/bacoli" property="owl:sameAs" resource="http://www.wikidata.org/entity/Q71832"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Resoconto di due discorsi tenuti a Napoli per la giornata della Marina </h1><p class="paragraph" data-counter="1" id="p-1">In un breve indirizzo di saluto a conclusione della cerimonia per la impostazione di una parte della chiglia del nuovo Incrociatore Lanciamissile “Vittorio Veneto” il presidente del Consiglio onorevole Aldo Moro, espressa la sua gratitudine per l’accoglienza così cordiale ed affettuosa che gli era stata riservata, nel giorno celebrativo dell’Arma, ad una cerimonia così suggestiva, ai dirigenti, i tecnici e i lavoratori dei Cantieri Navali di <span about="https://w3id.org/moro/enoam/data/132106/v1/mention-8" class="mention place" id="mention-8" property="dcterms:references" resource="https://w3id.org/moro/enoam/data/castellamare-di-stabia" typeof="deo:Reference">Castellamare di Stabia</span> e la cittadinanza tutta che hanno voluto rendere così festosa la cerimonia odierna.</p><p class="paragraph" data-counter="2" id="p-2">Essa, ha soggiunto il presidente del Consiglio, ha un grande significato di esaltazione della capacità tecnica e della funzione della Marina italiana nella sua continuità storica. Questa continuità è posta in luce anche dal nome glorioso che viene dato alla nuova Nave nel ricordo della vecchia unità la quale testimoniò in tante circostanze l’eroismo, la dedizione e il generoso impegno della Marina. Questa cerimonia – ha proseguito il presidente del Consiglio – documenta inoltre l’intatta ed anzi crescente capacità di lavoro dei cantieri italiani i cui tecnici e le cui maestranze partecipano con particolare gioia al nuovo lavoro tanto più significativo perché concerne una unità della Marina italiana. È dunque con grande comune soddisfazione che vediamo oggi impostare la nuova unità che per dotazione e capacità tecniche sarà una delle navi meglio attrezzate delle grandi marine militari del mondo.</p><p class="paragraph" data-counter="3" id="p-3">Il presidente del Consiglio ha detto di cogliere con profondo compiacimento la volontà di lavoro e l’attaccamento alla Patria delle maestranze, capaci di fare costante riferimento a quei grandi ideali che devono essere sempre vivi nella coscienza del popolo, se esso vuole essere in grad di tenere, come l’<span about="https://w3id.org/moro/enoam/data/132106/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> certamente vuole, una posizione di dignità e prestigio nel mondo.</p><p class="paragraph" data-counter="4" id="p-4">Infine il presidente del Consiglio ha espresso il suo cordiale augurio alla Marina italiana oggi come ieri al servizio della Patria.</p><p class="paragraph" data-counter="5" id="p-5">Il Presidente del Consiglio on. Aldo Moro, al termine della cerimonia per la consegna della bandiera di combattimento al ricostituito battaglione S. Marco, svoltasi a bordo dell’incrociatore Garibaldi alla fonda del Golfo di <span about="https://w3id.org/moro/enoam/data/132106/v1/mention-10" class="mention place" id="mention-10" property="dcterms:references" resource="https://w3id.org/moro/enoam/data/bacoli" typeof="deo:Reference">Bacoli</span>, ha rivolto un breve saluto agli ufficiali, graduati e marinai:</p><p class="paragraph" data-counter="6" id="p-6">Sono molto lieto, ha detto, di essere presente oggi, in occasione della giornata celebrativa della Marina Italiana, a questa suggestiva cerimonia: la consegna della gloriosa bandiera del battaglione San Marco ricostituito nell’ambito dell’iniziativa volta a dare alla Marina da guerra italiana tutti i mezzi tecnici e tutte le strutture organizzative in vista dell’adempimento dei compiti che ad essa la Patria affida. </p><p class="paragraph" data-counter="7" id="p-7">La cerimonia non poteva essere più solenne e festosa né contenere più alti auspici per l’avvenire della Patria così strettamente legato alle forze armate.</p><p class="paragraph" data-counter="8" id="p-8">La ricostituzione del Battaglione S. Marco e l’impostazione, avvenuta nei cantieri navali di <span about="https://w3id.org/moro/enoam/data/132106/v1/mention-9" class="mention place" id="mention-9" property="dcterms:references" resource="https://w3id.org/moro/enoam/data/castellamare-di-stabia" typeof="deo:Reference">Castellamare</span>, di una nuova grande grande unità che rinnova e ricorda le gesta della corazzata “Vittorio Veneto”, comprova infatti che la Marina continua la sua azione silenziosa, generosa e tenace, al servizio del Paese, rinnovando ed adeguando mezzi e reparti. Essa occupa così con grande dignità il suo posto nel quadro delle forze armate italiane, le quali tutte assolvono il compito fondamentale della difesa della pace, che è garantita dalla realizzata sicurezza della nazione, nell’ambito delle alleanze liberamente contratte per la tutela degli interessi e degli ideali propri del nostro paese. In questa giornata celebrativa il nostro pensiero – ha detto il presidente del Consiglio – si volge commosso al passato, alle gloriose tradizioni della Marina evocate dai nomi della nuova unità e del ricostituito battaglione, il quale ha combattuto eroicamente nei momenti più significativi e gloriosi della storia d’<span about="https://w3id.org/moro/enoam/data/132106/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> fino alla guerra di liberazione. E il ricordo del passato si salda alla realtà di oggi ammonendoci ed incitandoci all’assolvimento rigoroso di tutti i nostri doveri. Non c’è infatti modo più alto e degno di ritrovarci nei compiti di oggi che non sia il ricordo reverente di un passato glorioso. E non c’è modo più alto e degno, per i cittadini ed i soldati di ricordare il passato che non sia il raccogliersi, consapevole nei compiti nuovi che incombono. Le forze armate non sono una realtà estranea, ma espressione di popolo, poste come sono al servizio della nazione, della sua indipendenza, della sua sicurezza, della sua libertà. E la nazione in esse si riconosce perché le sa impegnate, nelle posizioni più avanzate, a perseguire gli ideali di libertà, di sicurezza e di pace che sono propri del popolo italiano. Con questo sentimento di comprensione e di simpatia – ha concluso il presidente del Consiglio – per voi ufficiali, graduati e marinai, per il vostro lavoro e per il vostro spirito di sacrificio e di generosità, partecipo oggi alla vostra festa, nell’auspicio, che è in me certezza, che la Marina italiana sappia essere oggi come sempre all’altezza dei grandi compiti che ad essa la Patria affida.</p></body></html>