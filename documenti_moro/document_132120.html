<!DOCTYPE html>
<html><head prefix="rdfs: http://www.w3.org/2000/01/rdf-schema# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.120" name="dcterms.relation"/><meta content="10.48678/unibo/aldomoro1.3.2.120" name="dcterms.identifier"/><meta content="Moro, Aldo, [Articolo per «Il Globo» sulla giornata del risparmio], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.120." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Articolo per «Il Globo» sulla giornata del risparmio</title>


<div id="footnoteMeta"><meta about="https://w3id.org/moro/enoam/data/michele-cento" typeof="foaf:Person"/><meta about="https://w3id.org/moro/enoam/data/michele-cento" content="Michele Cento" property="rdfs:label"/></div></head><body prefix="fabio: http://purl.org/spar/fabio/ dcterms: http://purl.org/dc/terms/"><h1 class="title">Articolo per «Il Globo» sulla giornata del risparmio </h1><p class="paragraph" data-counter="1" id="p-1">Il lavoro svolto dal Governo per la redazione e la approvazione del piano di sviluppo<sup><a href="#curatornote-1" id="curatornote-ref-1">[1]</a></sup> e, nelle settimane più recenti, per il suo aggiornamento, ha sottolineato vigorosamente l’importanza centrale che, per gli obiettivi di espansione del reddito e di creazione delle infrastrutture civili di una moderna società, assume il risparmio privato.</p><p class="paragraph" data-counter="2" id="p-2">Di fronte agli scarsi margini lasciati dalle molte improrogabili necessità della spesa corrente al risparmio pubblico, più di 4/5 delle risorse che alimenteranno il processo di accumulazione del capitale nei prossimi cinque anni, dovranno infatti essere fornite dalle imprese e dalle famiglie.</p><p class="paragraph" data-counter="3" id="p-3">Questa constatazione permette di collocare la celebrazione della giornata del risparmio in una prospettiva diversa da quella meramente economicistica, di esaltazione cioè delle virtù private che l’atto del risparmio implica, e in un contesto assai più ampio di quel che non sia l’interesse degli istituti di credito a svolgere, in una occasione solenne, la loro normale azione di promozione e di pubbliche relazioni.</p><p class="paragraph" data-counter="4" id="p-4">Le difficili opinioni tra i diversi obiettivi di accumulazione del capitale produttivo per accrescere il ritmo dello sviluppo e di accumulazione di capitale sociale per la soddisfazione dei bisogni civili, le discussioni e i contrasti ai quali tali scelte hanno dato luogo, testimoniano da un lato come il volume del risparmio nazionale costituisca la risorsa fondamentale che limita la politica di piano e che ne costituisce l’oggetto primario; d’altro lato l’essenziale interesse sociale a mantenere elevata la propensione a risparmiare mediante gli opportuni incentivi e garanzie. Proprio perché la formulazione di un programma comporta l’identificazione dei grandi problemi insoluti e rileva l’ammontare degli impieghi del reddito diversi dal consumo corrente, essa costituisce una grande operazione di austerità nazionale e sovrappone ai motivi particolari che spiegano il risparmio privato altri fondamentali motivi legati alla necessità di assicurare il futuro della comunità nazionale.</p><p class="paragraph" data-counter="5" id="p-5">L’economia italiana in questo dopoguerra è stata avvantaggiata da una quota di risparmio sul reddito nazionale tra le più elevate del mondo; ma le vicende degli anni 62/63 sembravano aver gravemente minacciato questo primato con una espansione eccessiva dei consumi<sup><a href="#curatornote-2" id="curatornote-ref-2">[2]</a></sup>. L’arresto del processo inflazionistico, frutto di bene architettate misure di politica economica e dell’assistenza internazionale, ma anche e soprattutto di una diffusa, spontanea autodisciplina dei gruppi sociali e degli individui, è stato caratterizzato da una significativa ripresa del volume del risparmio<sup><a href="#curatornote-3" id="curatornote-ref-3">[3]</a></sup>. Dal 1963 alla fine del 1965 si può calcolare che, contro un rapporto normale di circa un quarto, la quota non consumata sul reddito addizionale disponibile per i privati ammonti ad un terzo. Questo fenomeno è tanto più significativo, in quanto nei periodi di bassa congiuntura si è soliti constatare un andamento opposto. L’occasione della celebrazione del risparmio non può indurci a nascondere i problemi di breve periodo che questa minore propensione al consumo ha determinato con i suoi effetti sfavorevoli sulla domanda globale. Ma nel contesto di una politica a medio termine come quella del programma essa rappresenta la conquista preziosa di un elemento di stabilità e le garanzie che gli obiettivi che ci siamo proposti potranno essere più sicuramente raggiunti.</p><p class="paragraph" data-counter="6" id="p-6">Senza un rovesciamento della tendenza, manifestatasi negli anni del boom, ad una accelerata dinamica dei consumi, avremmo infatti dovuto correggere questi obiettivi, pregiudicando il progressivo avvicinamento della nostra economia a quella degli altri paesi industrializzati o forse addirittura subendo un ulteriore peggioramento delle distanze relative.</p><p class="paragraph" data-counter="7" id="p-7">Lo sviluppo economico richiede non soltanto una elevata formazione di risparmio, ma un efficiente funzionamento di quel complesso di istituti, di regole, di operatori, che costituisce il mercato finanziario.</p><p class="paragraph" data-counter="8" id="p-8">Il rapporto tra risparmio e investimenti è un tema delicato, oggetto di studi in corso e di iniziative legislative in aderenza alla nostra realtà economica e alle sue prospettive di sviluppo.</p><p class="paragraph" data-counter="9" id="p-9">Ma le riforme legislative, che predispongono nuovi istituti o correggano un corretto funzionamento del mercato, se delle nuove opportunità non si sapranno avvalere operatori consapevoli della loro responsabilità verso il pubblico dei risparmiatori, i quali alla loro competenza tecnica affidano i loro capitali. È soprattutto alle banche e agli operatori professionali di borsa che spetta il compito di creare condizioni, le quali permettano il consolidamento delle strutture del nostro mercato finanziario, in modo che un numero maggiore di imprese possano attingervi i mezzi di finanziamento e più vasti settori di risparmiatori possano trovarvi la convenienza di investire i loro risparmi, senza il rischio di perdite derivanti da fluttuazioni non giustificate dei corsi. Noi abbiamo speranza che vi sia questa seria assunzione di responsabilità da parte di tutti.</p><p class="paragraph" data-counter="10" id="p-10">Mi sia consentito poi di osservare che le motivazioni al risparmio sono variate nel corso della storia ed in relazione all’emergere di nuovi gruppi sociali. Nella stratificazione del nostro sistema degli operatori finanziari, possiamo individuare istituzioni che, come le Casse di risparmio, le mutue di assicurazione, le banche operaie, le banche popolari, le banche cattoliche, Casse rurali, sono legate a precisi momenti dello sviluppo della nostra storia civile ed hanno portato, nel mondo della finanzia, il riflesso di ideali e di nuovi modi di civiltà, dei quali erano portatori movimenti ideologici e classi sociali.</p><p class="paragraph" data-counter="11" id="p-11">Questa feconda relazione tra la coscienza di questi gruppi in ascesa, di partecipare cioè come protagonisti alle vicende del paese, e l’iniziativa per la creazione di nuovi istituti finanziari, non è soltanto un fenomeno del passato. In questa direzione di muovono le proposte di nuovi istituti per il risparmio dei lavoratori, le quali esprimono la consapevolezza che, alla progressiva redistribuzione del reddito a favore del lavoro, deve corrispondere una sollecitazione volta a creare le condizioni perché il processo di accumulazione del capitale possa continuare vigoroso.</p><p class="paragraph" data-counter="12" id="p-12">Il risparmio è dunque un aspetto fondamentale dello sviluppo economico e sociale del nostro Paese. Esso esprime previdenza, responsabilità, fiducia nell’avvenire, profonda partecipazione al destino della comunità nazionale. Sono grandi virtù in vista di grandi speranze.</p><p class="paragraph" data-counter="13" id="p-13">La odierna giornata celebrativa vuole essere una presa di coscienza delle possibilità che ci sono offerte come singoli e come popolo ed induce a ridire la nostra fiducia ed il nostro augurio per l’avvenire del paese.</p><ol id="curatorNotes"><li about="https://w3id.org/moro/enoam/data/132120/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Si tratta del piano quinquennale redatto dal ministro del Bilancio Giovanni Pieraccini e presentato al Consiglio dei ministri alla fine di gennaio del 1965. Il provvedimento era allora all’esame del Parlamento.  <a href="#curatornote-ref-1">↑</a></li><li about="https://w3id.org/moro/enoam/data/132120/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Sono anni in cui, in seguito alle lotte operaie e sindacali a cavallo del 1960, i salari crescono sensibilmente, determinando spinte inflattive e instabilità monetaria, dovuta anche all’eccesso di domanda di alcuni beni di importazione che vanno a incidere in profondità sulla bilancia dei pagamenti.  <a href="#curatornote-ref-2">↑</a></li><li about="https://w3id.org/moro/enoam/data/132120/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Si tratta di misure anticongiunturali, finalizzate a contenere la domanda e a riequilibrare la bilancia dei pagamenti, adottate fin dal febbraio 1964, unitamente a una stretta creditizia operata dalla Banca d’Italia guidata da Guido Carli e a un prestito erogato dagli Stati Uniti. <a href="#curatornote-ref-3">↑</a></li></ol></body></html>