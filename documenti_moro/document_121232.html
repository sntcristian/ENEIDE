<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.232" name="dcterms.relation"/><meta content="10.48678/unibo/aldomoro1.2.1.232" name="dcterms.identifier"/><meta content="Moro, Aldo, Un istituto esemplare, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.232." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Un istituto esemplare</title>
<div id="mentionMeta"><meta about="https://w3id.org/moro/enoam/data/istituto-di-cagno-abbrescia" typeof="foaf:Organization"/><meta about="https://w3id.org/moro/enoam/data/istituto-di-cagno-abbrescia" content="Istituto Di Cagno Abbrescia" property="rdfs:label"/><meta about="https://w3id.org/moro/enoam/data/bari" typeof="dcterms:Location"/><meta about="https://w3id.org/moro/enoam/data/bari" content="Bari" property="rdfs:label"/><meta about="https://w3id.org/moro/enoam/data/bari" property="owl:sameAs" resource="http://www.wikidata.org/entity/Q3519"/><meta about="https://w3id.org/moro/enoam/data/puglia" typeof="dcterms:Location"/><meta about="https://w3id.org/moro/enoam/data/puglia" content="Puglia" property="rdfs:label"/><meta about="https://w3id.org/moro/enoam/data/puglia" property="owl:sameAs" resource="http://www.wikidata.org/entity/Q1447"/><meta about="https://w3id.org/moro/enoam/data/compagnia-di-gesu" typeof="foaf:Organization"/><meta about="https://w3id.org/moro/enoam/data/compagnia-di-gesu" content="Compagnia di Gesù" property="rdfs:label"/><meta about="https://w3id.org/moro/enoam/data/compagnia-di-gesu" property="owl:sameAs" resource="http://www.wikidata.org/entity/Q36380"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>Un istituto esemplare</h1><p class="paragraph" data-counter="1" id="p-1">Alla scuola, alle sue istituzioni, ai suoi problemi non si dà in generale molta attenzione. Altre cose, considerate più importanti e più divertenti, sono oggetto di discussione e di interessamento ben più altrimenti vivaci e più largamente influenti. Quanti sono oggi, nella stampa e nel dibattito di idee che compone l’opinione pubblica, a prospettarsi come problemi che toccano tutti e che son risolti in un modo o nell’altro con rilevanti conseguenze per tutti, quelli della imminente riforma della scuola? Così è purtroppo, per molte cose essenziali nella nostra esperienza umana, le quali sono tanto più nascoste e modeste quanto più vanno in profondità e si immedesimano in qualche modo con le ragioni supreme della vita. </p><p class="paragraph" data-counter="2" id="p-2">Non mi stupirei perciò che passasse inosservato o quasi il XXV anniversario della fondazione e, possiamo dire, dell’inizio della vita meritoria dell’<span about="https://w3id.org/moro/enoam/data/121232/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/istituto-di-cagno-abbrescia" typeof="deo:Reference">Istituto Di Cagno Abbrescia</span> di <span about="https://w3id.org/moro/enoam/data/121232/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/bari" typeof="deo:Reference">Bari</span><sup><a href="#curatornote-1" id="curatornote-ref-1">[1]</a></sup>. Invece è doveroso ricordare questa data, ricordarla ai vicini ed ai lontani, perché la vita di questo <span about="https://w3id.org/moro/enoam/data/121232/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/istituto-di-cagno-abbrescia" typeof="deo:Reference">Istituto</span> è patrimonio comune della nostra <span about="https://w3id.org/moro/enoam/data/121232/v1/mention-10" class="mention place" id="mention-10" property="dcterms:references" resource="https://w3id.org/moro/enoam/data/bari" typeof="deo:Reference">città</span> e della nostra <span about="https://w3id.org/moro/enoam/data/121232/v1/mention-11" class="mention place" id="mention-11" property="dcterms:references" resource="https://w3id.org/moro/enoam/data/puglia" typeof="deo:Reference">regione</span>, perché se la scuola è sempre la parte più importante e seria della vita di un popolo, questa scuola, nata da libera elezione e sostenuta da libero consenso, è particolarmente legata al nostro costume e alla nostra storia civile. </p><p class="paragraph" data-counter="3" id="p-3">Dicevo: si tratta di una scuola nata da una libera decisione, come si dice, da una privata iniziativa e sostenuta dalla estimazione fattiva di quanti in essa credono di trovare l’ambiente adatto alla comunicazione della verità ed alla preparazione integrale dei giovani alla vita. Certo anche la scuola di Stato è la scuola che i cittadini accettano e sentono come propria in quanto in qualche modo vi vedono rispecchiata la loro intuizione della vita. Ma la libera scuola, quando è veramente seria e veramente libera dagli interessi contingenti, ci appartiene in un grado eminente e più di ogni altra istituzione rispecchia le nostre convinzioni profonde, i nostri sentimenti originari, le nostre aspirazioni di perfezionamento morale. </p><p class="paragraph" data-counter="4" id="p-4">Una scuola, se è veramente tale, se non è ridotta ad esteriore meccanismo burocratico o ad intrapresa commerciale è una fucina di anime; la caratterizza il costruttivo quotidiano «colloquio» tra maestri e discepoli e tra i discepoli stessi, per tramite del maestro ed autonomamente. </p><p class="paragraph" data-counter="5" id="p-5">Una scuola perciò non può non avere il suo principio in una verità morale creduta e, tanto meglio, in una Fede. Non è il conformismo educativo che caratterizza una scuola religiosa, ma l’ardore e la chiarezza in una passione morale. Una scuola di questa natura dichiara senza infingimenti il suo credo, pone come sommo criterio orientare la sua intuizione e la sua legge di vita e rivolge la sua opera a stabilire una coerenza profonda tra quella verità e la vita. È una scuola di caratteri, una palestra di umanità. Ciò non significa naturalmente che gli aspetti propriamente culturali dell’insegnamento siano dimenticati o del tutto subordinati ai fattori educativi; vuol dire soltanto che non si crede alla tentazione del formalistico apprendimento delle nozioni, ma che si tende a creare un equilibrio tra la chiarezza delle idee e la forma delle convinzioni morali in modo che esse si compenetrino perfettamente per darci l’uomo intelligente ed operoso nel bene. </p><p class="paragraph" data-counter="6" id="p-6">Sia detto senza alcuna preconcetta svalutazione della scuola di Stato, che ha i suoi grandi meriti; in un <span about="https://w3id.org/moro/enoam/data/121232/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/istituto-di-cagno-abbrescia" typeof="deo:Reference">Istituto</span> religioso come quello di cui celebriamo la venticinquennale vita feconda, questo equilibrio umano è più saldo che altrove e l’istruzione agevolmente «si fa» educazione e sulla base di incrollabili certezze morali. </p><p class="paragraph" data-counter="7" id="p-7">Ben son consapevoli padri e madri della nostra Puglia che in questi venticinque anni, pur apprezzando ogni altra istituzione scolastica, hanno mostrato di preferire a tutte questa dell’<span about="https://w3id.org/moro/enoam/data/121232/v1/mention-12" class="mention organization" id="mention-12" property="dcterms:references" resource="https://w3id.org/moro/enoam/data/istituto-di-cagno-abbrescia" typeof="deo:Reference">Istituto di Cagno Abbrescia</span>, non solo per la serietà dei suoi corsi di studio, ma anche e più per il valore umano ed educativo dei suoi ideali morali e religiosi. È per questa stessa ragione che questa scuola ha visto crescere enormemente la sua popolazione studentesca, che anzi la prudenza dei dirigenti ha voluto limitare per tenerla in ogni caso proporzionata alle possibilità dei locali ed alla disponibilità degli strumenti tecnici. Così la vita dell’<span about="https://w3id.org/moro/enoam/data/121232/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/istituto-di-cagno-abbrescia" typeof="deo:Reference">Istituto</span> si va ancora oggi e sempre più sviluppando e proprio l’odierna celebrazione coincide con un ulteriore notevolissimo miglioramento dei locali, il quale consentirà la auspicata istituzione, accanto a quello classico, del Liceo scientifico. </p><p class="paragraph" data-counter="8" id="p-8">È questa natura propria dell’<span about="https://w3id.org/moro/enoam/data/121232/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/istituto-di-cagno-abbrescia" typeof="deo:Reference">Istituto</span>, centro di cultura e insieme di vita, che ne rende feconda l’azione anche al di là del campo scolastico strettamente inteso, nei rapporti con le famiglie degli alunni, nell’assistenza morale e religiosa offerta ai giovani con molteplici iniziative parascolastiche, nei legami di affettuoso ricordo con coloro che furono alunni della scuola ed intendono attuarne nella società l’insegnamento sapiente di vita. </p><p class="paragraph" data-counter="9" id="p-9">In conclusione: dobbiamo essere grati tutti quanti abbiamo a cuore l’educazione morale, religiosa della nostra gioventù e anche soltanto la scuola come una seria istituzione culturale, dobbiamo essere grati alla <span about="https://w3id.org/moro/enoam/data/121232/v1/mention-13" class="mention organization" id="mention-13" property="dcterms:references" resource="https://w3id.org/moro/enoam/data/compagnia-di-gesu" typeof="deo:Reference">Compagnia di Gesù</span> ed a tutti i suoi collaboratori per questa iniziativa! Essa onora la nostra terra e, per quello che ha fatto di bene alla nostra gioventù ed alle classi colte pugliesi, merita tutto il nostro appoggio perché l’opera dell’<span about="https://w3id.org/moro/enoam/data/121232/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/istituto-di-cagno-abbrescia" typeof="deo:Reference">Istituto Di Cagno Abbrescia</span> diventi sempre più vasta ed efficace a vantaggio del nostro <span about="https://w3id.org/moro/enoam/data/121232/v1/mention-15" class="mention place" id="mention-15" property="dcterms:references" resource="https://w3id.org/moro/enoam/data/italia" typeof="deo:Reference">Paese</span>.</p><ol id="curatorNotes"><li about="https://w3id.org/moro/enoam/data/121232/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> L’Istituto di Cagno-Abbrescia era un istituto di formazione di Bari, di proprietà della Compagnia di Gesù, fondato nel 1925 e divenuto Ginnasio parificato nel 1930. <a href="#curatornote-ref-1">↑</a></li></ol></body></html>