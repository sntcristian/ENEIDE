<!DOCTYPE html>
<html><head><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.030" name="dcterms.relation"/><meta content="10.48678/unibo/aldomoro1.3.2.030" name="dcterms.identifier"/><meta content="Moro, Aldo, [Resoconto del discorso tenuto al Congresso dei Comuni montani], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.030." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Resoconto del discorso tenuto al Congresso dei Comuni montani</title>


</head><body><h1 class="title">Resoconto del discorso tenuto al Congresso dei Comuni montani </h1><p class="paragraph" data-counter="1" id="p-1">Il presidente del Consiglio on. Moro, è intervenuto ieri al congresso nazionale dell’unione comuni ed enti montani. Prendendo la parola ha rilevato che la sua breve partecipazione ai lavori del congresso significa riconferma della libera politica, caratteristica della democrazia italiana, di pieno favore per le autonomie locali e tra esse in particolare quelle comunali. Non si può, d’altra parte, non sottolineare, in un convegno come questo il particolare significato che assumono i comuni montani con i loro problemi, ma anche e soprattutto con la loro traduzione e con quei valori, morali e civili, che caratterizzano la loro presenza e la loro funzione nella comunità nazionale.</p><p class="paragraph" data-counter="2" id="p-2">Desidero rendere omaggio – ha proseguito il Presidente del Consiglio – a questa fondamentale espressione di libertà ed insieme alla gente della montagna così ricca di virtù, così seria e così impegnata al servizio del Paese.</p><p class="paragraph" data-counter="3" id="p-3">Nella profonda trasformazione in corso nella società italiana una iniziativa efficace deve essere continuata in favore dei comuni montani, perché non manchino le essenziali attrezzature della vita sociale e siano anzi essi inseriti in modo crescente e vitale nel complesso armonico di una economia in sviluppo. Non vogliamo un’Italia uniforme: non pensiamo che siano utili immensi agglomerati urbani a fronte di una campagna impoverita e di una montagna abbandonata e deserta. Ma, proprio in rapporto a questi fini, occorre un’azione graduale, ordinata e continua che attribuisca una funzione non artificiosa e dia una robusta vitalità a tutte le forme di vita economia e sociale. Questa azione è stata seriamente impostata e sarà sviluppata. Siamo, come è noto, in un momento difficile che pine il problema della compatibilità delle varie ed utili iniziative e della esatta commisurazione delle esigenze e delle risorse.</p><p class="paragraph" data-counter="4" id="p-4">Ciò non vuol dire abbandono degli obiettivi di giustizia e di sviluppo, ma che una responsabile attenzione sia rivolta ai mezzi ed ai modi atti ad assicurarne la realizzazione. I sacrifici e le attese, che sono ancora richiesti, sono nella linea di una prospettiva reale aperta sull’avvenire. Quel che importa soprattutto è salvare la libertà; nella libertà ogni progresso è possibile. Solo la rinuncia alla libertà è definitiva e compromette in modo irrimediabile il popolo italiano. Perché nell’ordine, nella responsabilità e nella generosità siano salvaguardate le istituzioni e create le premesse per la continuità dello sviluppo io rinnovo a voi – ha concluso il Presidente del Consiglio – l’appello alla comprensione ed alla collaborazione. Su questa base è possibile ed è insieme doveroso, avere piena fiducia nell’avvenire. </p></body></html>