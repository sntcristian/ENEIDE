<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.145" name="dcterms.relation"/><meta content="10.48678/unibo/aldomoro1.2.1.145" name="dcterms.identifier"/><meta content="Moro, Aldo, Costituzione e difesa della civiltà cristiana, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.145." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Costituzione e difesa della civiltà cristiana</title>
<div id="mentionMeta"><meta about="https://w3id.org/moro/enoam/data/assemblea-costituente-della-repubblica-italiana" typeof="foaf:Organization"/><meta about="https://w3id.org/moro/enoam/data/assemblea-costituente-della-repubblica-italiana" content="Assemblea costituente" property="rdfs:label"/><meta about="https://w3id.org/moro/enoam/data/assemblea-costituente-della-repubblica-italiana" property="owl:sameAs" resource="http://www.wikidata.org/entity/Q1053185"/><meta about="https://w3id.org/moro/enoam/data/chiesa" typeof="foaf:Organization"/><meta about="https://w3id.org/moro/enoam/data/chiesa" content="Chiesa" property="rdfs:label"/><meta about="https://w3id.org/moro/enoam/data/chiesa" property="owl:sameAs" resource="http://www.wikidata.org/entity/Q34651"/></div>

<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>Costituzione e difesa della civiltà cristiana</h1><p class="paragraph" data-counter="1" id="p-1">Già qualcuno dei problemi costituzionali che più vivamente interessano i cattolici è stato affrontato dall’<span about="https://w3id.org/moro/enoam/data/121145/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/assemblea-costituente-della-repubblica-italiana" typeof="deo:Reference">Assemblea costituente</span>. Altri verranno in discussione tra poco.</p><p class="paragraph" data-counter="2" id="p-2">L’interessamento appassionato che caratterizzò il dibattito sull’articolo 7 della Costituzione<sup><a href="#curatornote-1" id="curatornote-ref-1">[1]</a></sup>, l’attesa e la trepidazione, e non solo dei ceti colti o politicamente responsabili, in ordine ai problemi della scuola e della famiglia sono la prova che l’attività costituzionale tocca in alcuni punti la profonda coscienza religiosa e morale del popolo e non può essere ridotta negli schemi un po’ freddi e lontani della normale attività legislativa. Del resto che la costituente sarebbe stata un severo accertamento, nella impegnativa libertà democratica, di convinzioni tradizionali ed orientamenti che caratterizzano la nostra civiltà era stato inteso, prima del due giugno<sup><a href="#curatornote-2" id="curatornote-ref-2">[2]</a></sup>, dai più solleciti dell’avvenire religioso e morale del nostro paese.</p><p class="paragraph" data-counter="3" id="p-3">E non fu questa, per nostra fortuna, soltanto convinzione (e proposito di azione) di alcuni più sensibili e pronti; fu sentimento e decisione di popolo. Lo ha dimostrato la distribuzione delle forze politiche più responsabili di qualsiasi natura, le quali han reso omaggio al vigore del sentimento religioso in Italia quale apparve evidente in quella straordinaria mobilitazione di energie spirituali<sup><a href="#curatornote-3" id="curatornote-ref-3">[3]</a></sup>.</p><p class="paragraph" data-counter="4" id="p-4">Questa è la realtà di ieri. E la realtà di oggi qual è? Che cosa ci riserva l’avvenire? Questo è infatti il problema oggi proposto ed al quale dobbiamo dare una soluzione, se vogliamo che lo sforzo di presenza compiuto dai cattolici in questo momento serva a qualche cosa e dia garanzia per l’avvenire. Come incide cioè una attività legislativa, un’attività legislativa particolarmente solenne qual è quella costituente, sul costume religioso e morale di un popolo? Essa esercita certamente una influenza notevolissima e non vi è perciò alcuno che possa svalutarne l’importanza. Ma vi è, mi pare, una tendenza, del resto spiegabile, a sopravalutare la garanzia che essa può dare in ordine a valori che vivono ed operano nelle coscienze e trovano sopratutto nella saldezza e nella consapevolezza delle convinzioni la loro difesa. Intendiamoci: una garanzia giuridica è, nel suo ambito, cosa importantissima, in quanto costituisce la cristallizzazione ed il consolidamento di un costume, ne rivela in modo indubbio l’esistenza, rappresenta l’impegno solenne di una società umana nel suo svolgimento storico fedele ad una direttiva considerata come una ragione suprema ed inviolabile.</p><p class="paragraph" data-counter="5" id="p-5">Questa è la forza del diritto, quella maestà che ha in sé qualche cosa di sacro ed è il riflesso delle energie morali che sottostanno al diritto e ne sono una continua legittimazione. Il diritto muta, quando mutano le convinzioni e le aspirazioni di un popolo e nuovi ideali di giustizia urgono proponendo nuovi problemi e nuove soluzioni. Perché il diritto non muti, perché resti sicura la garanzia che esso offre alle intuizioni morali dalle quali viene espresso, bisogna che queste restino salde nel mutare del tempo e delle contingenze. Se oggi il consenso sulle tesi cristiane proposte in sede di costituzione non è così generale e spontaneo come sarebbe lecito attendersi nell’<span about="https://w3id.org/moro/enoam/data/121145/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/assemblea-costituente-della-repubblica-italiana" typeof="deo:Reference">Assemblea</span> rappresentativa di un paese cristiano, è perché il vigore delle idealità cristiane è infirmato dalla indifferenza e dall’effettivo paganesimo di molti cristiani, è perché lo spirito del Vangelo non è ancora penetrato integralmente nella vita sociale. Eppure, malgrado tante innegabili deficienze, per la difesa delle grandi istanze cristiane di libertà della famiglia, della scuola e della <span about="https://w3id.org/moro/enoam/data/121145/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/chiesa" typeof="deo:Reference">Chiesa</span> la fede ancor viva nella coscienza del popolo ha saputo trovare nuove forme di impegno e di coerenza, ha saputo ispirare in modo efficace in un momento di supreme decisioni ed è riuscita ad essere per tanti criterio di discriminazione per una scelta decisiva nella vita del popolo italiano. Questa sì è una garanzia autentica ed integrale. Che questa ispirazione resti, che questa capacità di determinare scelte decisive in un senso integralmente cristiano non sia menomata del passare del tempo, che non si perda questo senso dell’essenziale, di una grande vicenda che decide dei destini di un popolo, questo è lo sforzo che dobbiamo fare, questo è l’impegno che dobbiamo prendere.</p><p class="paragraph" data-counter="6" id="p-6">Un po’ la <span about="https://w3id.org/moro/enoam/data/121145/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/assemblea-costituente-della-repubblica-italiana" typeof="deo:Reference">Costituente</span> ci ha sollevato dal nostro torpore, ci ha posto duramente di fronte a problemi concreti di straordinaria portata, ha rotto le nostre quiete abitudini ed il nostro tranquillo ottimismo. L’insegnamento che ci viene da queste cose tanto gravi e tanto serie, da questo pericolo – diciamolo pure – che abbiamo corso e che non vi è giorno o momento della nostra vita che si sottragga a quella ispirazione cristiana, che non richieda da noi l’atto responsabile di scelta che fa della nostra civiltà una civiltà cristiana. Se, dopo aver sentito questa grande esigenza, se dopo aver voluto con il vigore che ha caratterizzato la nostra azione, ci prendesse la stanchezza e ci dominasse ancora l’ottimismo, un successo costituzionale, la civiltà cristiana che noi avremo scelto sarà più che mai in forse. Una civiltà è fatta di un sì quotidiano ed una legge che la rifletta si sostiene su quell’assenso, in quella scelta, in quell’impegno e senza di essi diventa un arbitrio alla lunga, insostenibile. </p><p class="paragraph" data-counter="7" id="p-7">La vivacità della convinzione religiosa e morale che è la determinante spirituale del nostro orientamento costituzionale è per noi tanto più importante perché in ordine a quell’orientamento noi non possiamo non operare come forza politica di conservazione. Lo diciamo, perché non abbiamo timore delle parole, perché un vero progresso è quello che si congiunge al passato, che conserva del passato le tradizioni più sane e più radicate nella coscienza dell’uomo. La nostra ardita volontà di avanzare in campo sociale si congiunge concretamente alla nostra decisa volontà di mantenere intatto il patrimonio della civiltà cristiana, quella idea dell’uomo, del mondo, dei rapporti sociali nella quale si inquadra serenamente una esigenza largamente ed anche radicalmente innovatrice. Ma questa è, non c’è dubbio, una posizione arrischiata e tale che rende possibile e facile gli equivoci. [La] accusa di incoerenza può essere controbattuta con la certezza di una interiore perfetta coerenza, e questa emerge da una convinzione religiosa e morale profondamente sentita e concretamente vissuta come un dovere categorico. Perché la costituzione non appaia una menzogna od una sopraffazione ci è chiesto oggi un cristianesimo integrale. Perché quella che noi crediamo verità e giustizia non venga meno nel procedere della storia, ci è domandato un cristianesimo integrale.</p><ol id="curatorNotes"><li about="https://w3id.org/moro/enoam/data/121145/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Il riferimento è all’articolo che disciplina i rapporti tra Stato e Chiesa, prevedendo il richiamo ai patti lateranensi dell’11 febbraio 1929. La discussione sulla formulazione e sull’approvazione dell’articolo, sia nella I sottocommissione che nella Commissione dei 75, fu molto partecipata e divisiva.  <a href="#curatornote-ref-1">↑</a></li><li about="https://w3id.org/moro/enoam/data/121145/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Il riferimento è alle elezioni dell’Assemblea costituente del 2 giugno 1946.  <a href="#curatornote-ref-2">↑</a></li><li about="https://w3id.org/moro/enoam/data/121145/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Le elezioni diedero alla Democrazia Cristiana la maggioranza relativa con il 35,21% dei voti e 207 seggi.  <a href="#curatornote-ref-3">↑</a></li></ol></body></html>