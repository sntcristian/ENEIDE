<!DOCTYPE html>
<html><head><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.047" name="dcterms.relation"/><meta content="10.48678/unibo/aldomoro1.2.1.047" name="dcterms.identifier"/><meta content="Moro, Aldo, Osservatorio 1 (Ottobre 1946), in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.047." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Osservatorio 1 (ottobre 1946)</title>


</head><body><h1>Osservatorio 1 (ottobre 1946)</h1><p class="paragraph" data-counter="1" id="p-1">Si torna a discutere il tema della scuola e riaffiorano, magari opportunamente aggiornate, le vecchie teorie laiciste. La posizione dei cattolici su questo punto fondamentale resta chiara e decisa. Si tratta di rivendicare libertà effettiva per le iniziative di istruzione e di educazione, le quali si svolgono fuori dell’organismo dello Stato. Si tratta di ottenere che lo Stato stesso, democraticamente, accetti di riflettere nelle sue istituzioni educative quei valori religiosi che son vivi nella società che esso ordina ed organizza. Tutto ciò è chiaro e logicamente ineccepibile. Eppure le difficoltà ritornano e, ad opera di nuovi sostenitori di vecchie teorie, lo Stato pretende ancora una volta di esprimere una moralità diversa, e più raffinata, di quella viva nella coscienza comune degli uomini; di garantire una libertà della quale i cittadini non vogliono godere, che sarebbe in fatti assenza di ideali o sostituzione di quelli comunemente accettati con altri.</p><p class="paragraph" data-counter="2" id="p-2">Così intorno al problema della scuola si riaccende la lotta per uno Stato effettivamente democratico, che rinunzi ad imporre o anche solo a suggerire ideali di vita, i quali sarebbero il frutto di un’artificiosa mediazione in termini di tolleranza civile delle diverse concezioni. Perché anche ciò, malgrado le apparenze di libertà, è arbitrio e sopraffazione.</p></body></html>