<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.2.230" name="dcterms.relation"/><meta content="10.48678/unibo/aldomoro1.4.2.230" name="dcterms.identifier"/><meta content="Moro, Aldo, [Incontri in provincia di Bari], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Il ritorno al centro-sinistra e la “solidarietà nazionale” (giugno 1973 – maggio 1978), a cura di Guido Formigoni e Agostino Giovagnoli, edizione e nota storico-critica di Chiara Zampieri, Bologna, Università di Bologna, 2021. DOI: https://doi.org/10.48678/unibo/aldomoro1.4.2.230." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il ritorno al centro-sinistra e la “solidarietà nazionale” (giugno 1973 – maggio 1978), 2021" name="description"/><title>[Incontri in provincia di Bari]</title>
<div id="mentionMeta"><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/><meta about="https://w3id.org/moro/enoam/data/partito-comunista-italiano" typeof="foaf:Organization"/><meta about="https://w3id.org/moro/enoam/data/partito-comunista-italiano" content="Partito Comunista Italiano" property="rdfs:label"/><meta about="https://w3id.org/moro/enoam/data/partito-comunista-italiano" property="owl:sameAs" resource="http://www.wikidata.org/entity/Q461886"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>[Incontri in provincia di Bari]</h1><p class="paragraph" data-counter="1" id="p-1"><em>I problemi del Paese si risolvono con il
        consenso, nella democrazia, nella dialettica serrata fra i partiti
        democratici, nel dibattito fra le parti sociali. Per fare questo, non
        c’è che un modo, ed è la libertà. Dobbiamo avere
        fiducia nella libertà, per noi e per quelli che non ci credono.
      </em></p><p class="paragraph" data-counter="2" id="p-2"><em>Secondo Moro, la presenza di giovani leve della <span about="https://w3id.org/moro/enoam/data/142230/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc </span>«
      </em>accreditano la <span about="https://w3id.org/moro/enoam/data/142230/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> »<em>, confermando che essa
        « </em>resta elemento di stabilità e di progresso della vita
      democratica dell’<span about="https://w3id.org/moro/enoam/data/142230/v1/mention-7" class="mention place" id="mention-7" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, cosa viva nella continuità del tempo,
      sostegno permanente delle opinioni politiche del Paese ». </p><p class="paragraph" data-counter="3" id="p-3"><em>Guai
        – ha ammonito Moro – se non sentissimo ogni giorno, dietro
        di noi, i voti che ci hanno confermato partito egemone, forza dominante,
        robusta struttura a sostegno della vita democratica del Paese. Tutto
        questo, induce la <span about="https://w3id.org/moro/enoam/data/142230/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> ad avere, insieme, orgoglio e
        senso di responsabilità. Orgoglio – ha aggiunto – per
        la nostra intatta forza, per la confermata capacità di restare noi
        stessi, fedeli alle tradizioni cristiane, libertarie, personalistiche e
        solidaristiche che costituiscono le matrici originali ed immutabili
        della Dc.</em></p><p class="paragraph" data-counter="4" id="p-4"><em>Senso di responsabilità, perché
        sappiamo di poter offrire i 14 milioni di voti, conservati alla <span about="https://w3id.org/moro/enoam/data/142230/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc </span>nel
        corso di grandi mutazioni sociali, politiche e culturali, a garanzia
        dell’avvenire ancora libero del nostro Paese. </em></p><p class="paragraph" data-counter="5" id="p-5"><em>Noi
        non siamo cambiati, anche perché per noi rinnovamento non significa
        mutare la linea di fondo nel nostro impegno politico, e questo ci fa
        diversi, signorilmente diversi, dagli altri partiti. </em></p><p class="paragraph" data-counter="6" id="p-6"><em>Siamo
        diversi in modo spiccato dal <span about="https://w3id.org/moro/enoam/data/142230/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">Partito comunista</span> che, certo, presenta
        novità rispetto al comunismo barricadero di trent’anni
        orsono. Ma tali novità, se sono genuine, possono persistere solo in
        presenza di una forte <span about="https://w3id.org/moro/enoam/data/142230/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> che scoraggi, impedisca ogni
        tentazione di un ritorno stalinista. </em></p><p class="paragraph" data-counter="7" id="p-7"><em>Si sono attenuati
        alcuni toni polemici anche perché il tempo, come nella vita
        internazionale così nella vita interna, riserva alcune
        possibilità di discorsi comuni in ordine alla soluzione di taluni
        problemi concreti che siamo chiamati ad affrontare e risolvere. </em></p><p class="paragraph" data-counter="8" id="p-8"><em>Ma
        le scelte di fondo restano immutate. Ed il valore di queste scelte
        – che vedono la <span about="https://w3id.org/moro/enoam/data/142230/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc </span>riconfermare le sue antiche intuizioni
        – non sono certo infirmate da quel tanto di collaborazione con il
        Pci, in presenza di una situazione che non offre alternative. A questo
        proposito, Moro ha invitato i democristiani a riflettere sulle
        circostanze che hanno determinato tale situazione: non siamo noi a
        chiudere – ha detto – sono gli altri. </em></p><p class="paragraph" data-counter="9" id="p-9"><em>Egli
        ha poi sottolineato che la politica del confronto vuol dire, certo,
        anche vedere su alcuni temi se vi sono convergenze di opinioni utili al
        Paese, ma vuol dire </em>« ricordare sempre le ragioni della nostra
      diversità, essere noi stessi ».</p><p class="paragraph" data-counter="10" id="p-10"><em>Moro ha quindi
        accennato alle minacce che vengono alla democrazia nel nostro Paese,
        esprimendo solidarietà per quanti sono stati oggetto di vili
        attentati, e, ricordando la visita degli esponenti sindacali a piazza
        del Gesù, ne ha posto in evidenza il significato emblematico.</em></p><p class="paragraph" data-counter="11" id="p-11"><em>Ci
        sono minoranze che non hanno più fiducia nel consenso e pretendono
        di risolvere i problemi tagliando alcuni gravi nodi del Paese (primo fra
        tutti quello dei giovani non occupati, frutto di una crisi economica che
        non ha investito solo l’<span about="https://w3id.org/moro/enoam/data/142230/v1/mention-8" class="mention place" id="mention-8" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>) con l’uso della forza.</em></p><p class="paragraph" data-counter="12" id="p-12"><em>Moro
        ha concluso ribadendo la sua salda fiducia nella libertà che, sola,
        può consentire l’ulteriore ordinato progresso del Paese.
      </em></p></body></html>