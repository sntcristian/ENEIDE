<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.2.105" name="dcterms.relation"/><meta content="10.48678/unibo/aldomoro1.4.2.105" name="dcterms.identifier"/><meta content="Moro, Aldo, [A Bari per la campagna elettorale], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Il ritorno al centro-sinistra e la “solidarietà nazionale” (giugno 1973 – maggio 1978), a cura di Guido Formigoni e Agostino Giovagnoli, edizione e nota storico-critica di Chiara Zampieri, Bologna, Università di Bologna, 2021. DOI: https://doi.org/10.48678/unibo/aldomoro1.4.2.105." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il ritorno al centro-sinistra e la “solidarietà nazionale” (giugno 1973 – maggio 1978), 2021" name="description"/><title>[A Bari per la campagna elettorale]</title>
<div id="mentionMeta"><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content=" Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia " property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/europa" typeof="dcterms:Location"/><meta about="https://w3id.org/moro/enoam/data/europa" content="Europa " property="rdfs:label"/><meta about="https://w3id.org/moro/enoam/data/europa" property="owl:sameAs" resource="http://www.wikidata.org/entity/Q46"/><meta about="https://w3id.org/moro/enoam/data/partito-comunista-italiano" typeof="foaf:Organization"/><meta about="https://w3id.org/moro/enoam/data/partito-comunista-italiano" content="Partito Comunista Italiano" property="rdfs:label"/><meta about="https://w3id.org/moro/enoam/data/partito-comunista-italiano" property="owl:sameAs" resource="http://www.wikidata.org/entity/Q461886"/><meta about="https://w3id.org/moro/enoam/data/partito-socialista-italiano" typeof="foaf:Organization"/><meta about="https://w3id.org/moro/enoam/data/partito-socialista-italiano" content="Partito Socialista Italiano" property="rdfs:label"/><meta about="https://w3id.org/moro/enoam/data/partito-socialista-italiano" property="owl:sameAs" resource="http://www.wikidata.org/entity/Q590750"/><meta about="https://w3id.org/moro/enoam/data/partito-socialista-democratico-italiano" typeof="foaf:Organization"/><meta about="https://w3id.org/moro/enoam/data/partito-socialista-democratico-italiano" content="Partito socialista democratico italiano " property="rdfs:label"/><meta about="https://w3id.org/moro/enoam/data/partito-socialista-democratico-italiano" property="owl:sameAs" resource="http://www.wikidata.org/entity/Q665335"/><meta about="https://w3id.org/moro/enoam/data/partito-repubblicano-italiano" typeof="foaf:Organization"/><meta about="https://w3id.org/moro/enoam/data/partito-repubblicano-italiano" content="Partito repubblicano italiano" property="rdfs:label"/><meta about="https://w3id.org/moro/enoam/data/partito-repubblicano-italiano" property="owl:sameAs" resource="http://www.wikidata.org/entity/Q767560"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>[A Bari per la campagna elettorale]</h1><p class="paragraph" data-counter="1" id="p-1"><em>«
        Dalle elezioni possono venire ragioni di aggravamento o principi di
        soluzione per i problemi esistenti nel Paese. Tutto quello che può
        favorire la pacifica evoluzione verso un nuovo assetto va nella giusta
        direzione. Tutto quello che cristallizza il disordine, irrigidisce i
        termini della lotta politica, dà più spazio alle forze della
        reazione e della rivoluzione, va nella direzione sbagliata. Una scelta
        non conservatrice e non rivoluzionaria, ma seriamente innovatrice, come
        quella costituita dalla<span about="https://w3id.org/moro/enoam/data/142105/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference"> Democrazia Cristiana</span>, è davvero una scelta
        al servizio del Paese »</em>. </p><p class="paragraph" data-counter="2" id="p-2"><em>« Molte cose sono in
        gioco »</em>, ha esordito Moro: il significato politico generale
      dell’imponente mobilitazione popolare deriva <em>«
        dall’acutezza dei problemi e dal momento difficile ed incerto che
        il Paese attraversa »</em>, oltre che dagli stessi attacchi
      condotti contro la<span about="https://w3id.org/moro/enoam/data/142105/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference"> Democrazia Cristiana</span>. </p><p class="paragraph" data-counter="3" id="p-3">Ma, egli ha continuato,
      senza la <span about="https://w3id.org/moro/enoam/data/142105/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana </span>– <em>« a dispetto degli errori
        che pure ci sono stati e delle incrostazioni che non abbiamo saputo
        rompere »</em> – la libertà in <span about="https://w3id.org/moro/enoam/data/142105/v1/mention-12" class="mention place" id="mention-12" property="dcterms:references" resource="https://w3id.org/moro/enoam/data/italia" typeof="deo:Reference">Italia </span>sarebbe stata
      meno sicura e l’evoluzione democratica più incerta. Oggi si
      è fatto universale il desiderio di giustizia, mentre <em>« un
        profondo bisogno di verità e di pulizia si fa avanti »</em>:
      <em>«</em> <em>È un mondo nuovo quello nel quale siamo chiamati
        ad esercitare la nostra funzione. Ebbene noi comprendiamo ed accettiamo
        questa nuova realtà. Non siamo partito del passato ma
        dell’avvenire ». </em></p><p class="paragraph" data-counter="4" id="p-4">D’altra parte, ha
      aggiunto Moro tornando su questo tema a commento del voto sul referendum
      per il divorzio, in chiusura del suo discorso, <em>« se la Democrazia
        Cristiana fosse un partito sempre arretrato di fronte ai tempi, il Paese
        non sarebbe potuto crescere come è cresciuto; le strutture
        economiche, sociali e politiche non sarebbero potute cambiare come sono
        cambiate; le aspirazioni popolari non sarebbero state tante né
        così grandi »</em>. </p><p class="paragraph" data-counter="5" id="p-5"><em>« Questa <span about="https://w3id.org/moro/enoam/data/142105/v1/mention-13" class="mention place" id="mention-13" property="dcterms:references" resource="https://w3id.org/moro/enoam/data/italia" typeof="deo:Reference">Italia </span>diversa,
        questa <span about="https://w3id.org/moro/enoam/data/142105/v1/mention-14" class="mention place" id="mention-14" property="dcterms:references" resource="https://w3id.org/moro/enoam/data/italia" typeof="deo:Reference">Italia </span>irriconoscibile, per il bene e anche per il male (quante
        mai sono le deviazioni sulla via dello sviluppo!) è tale anche per
        opera nostra. Non ci si può meravigliare piacevolmente per la
        maturità del popolo italiano e polemizzare con le forze che
        l’hanno guidato ».</em></p><p class="paragraph" data-counter="6" id="p-6">Entrando nel vivo dei temi
      politici del momento, Moro ne ha esaminato analiticamente i più
      delicati: il pericolo fascista, i rapporti con il <span about="https://w3id.org/moro/enoam/data/142105/v1/mention-9" class="mention organization" id="mention-9" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">Pci</span>, le prospettive del
      centro-sinistra, il quadro economico.</p><p class="paragraph" data-counter="7" id="p-7">Fascismo. Sia ben chiaro
      – ha detto con fermezza il presidente del Consiglio – che
      non ci lasceremo sopraffare e che non sarà consentito ad una piccola
      minoranza di deviare il corso della storia e di annullare il processo di
      riscatto civile, di elevazione sociale e di pacifica ed utile dialettica
      democratica.</p><p class="paragraph" data-counter="8" id="p-8">Rapporti con il <span about="https://w3id.org/moro/enoam/data/142105/v1/mention-10" class="mention organization" id="mention-10" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">Pci</span>. È un <em>« tema
        dominante »</em>. La <span about="https://w3id.org/moro/enoam/data/142105/v1/mention-11" class="mention organization" id="mention-11" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc </span>sente di poter dire con chiarezza quanto di
      <em>« diverso »</em> la separi dal <span about="https://w3id.org/moro/enoam/data/142105/v1/mention-17" class="mention organization" id="mention-17" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">Partito comunista</span>: <em>«
        Diversa la concezione dell’uomo, diversa la nostra concezione
        della società, diversa la nostra visione della vita economica e
        dell’iniziativa che in essa si esplica, diverso l’assetto
        istituzionale cui pensiamo; diversa la nostra collocazione
        internazionale »</em>. Ma, ha aggiunto, <em>« tanto siamo
        chiusi alla confusione tra democristiani e comunisti e tra maggioranza
        ed opposizione, quanto siamo disponibili alla considerazione di quel che
        viene pensando dicendo e facendo valere il <span about="https://w3id.org/moro/enoam/data/142105/v1/mention-18" class="mention organization" id="mention-18" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">Partito comunista</span>, specie
        sulle questioni cruciali che la crescita tumultuosa del Paese va
        proponendo ».</em> </p><p class="paragraph" data-counter="9" id="p-9">Centro-sinistra. Le elezioni impongono
      <em>« il dovere di un’assoluta chiarezza e, quindi, di un
        confronto serrato da partito a partito. C’è però da
        domandarsi se non vi sia un limite, se non sia giusto fissare un limite
        a siffatta dissociazione ».</em></p><p class="paragraph" data-counter="10" id="p-10">Moro si è detto
      preoccupato non per <em>« il fatto che possa essere turbata la via
        del Governo »,</em> quanto per la circostanza <em>« che in tal
        modo si irrigidiscono rapporti di collaborazione, che sono
        presumibilmente destinati a riprendere, si innalzano steccati difficili
        poi da rimuovere, si dà al Paese l’illusione di facili
        scelte alternative, distraendolo dallo sforzo doveroso di approfondire
        le affinità che sono nelle cose »</em>.</p><p class="paragraph" data-counter="11" id="p-11">Dopo aver dato
      atto al <span about="https://w3id.org/moro/enoam/data/142105/v1/mention-21" class="mention organization" id="mention-21" property="dcterms:references" resource="https://w3id.org/moro/enoam/data/partito-repubblicano-italiano" typeof="deo:Reference">Partito repubblicano</span> dell’apporto <em>« diretto,
        determinante e qualificante » </em>che dà al governo, Moro ha
      affermato che se <em>« lasciar risucchiare, con una esclusione
        pregiudiziale, la<span about="https://w3id.org/moro/enoam/data/142105/v1/mention-20" class="mention organization" id="mention-20" property="dcterms:references" resource="https://w3id.org/moro/enoam/data/partito-socialista-democratico-italiano" typeof="deo:Reference"> socialdemocrazia </span>in una politica moderata
        significherebbe disperdere forze importanti per il progresso del Paese
        »</em>, <em>« essere indifferenti alla sorte del Partito
        <span about="https://w3id.org/moro/enoam/data/142105/v1/mention-19" class="mention organization" id="mention-19" property="dcterms:references" resource="https://w3id.org/moro/enoam/data/partito-socialista-italiano" typeof="deo:Reference">socialista</span>, lasciarlo andare, con qualsiasi pretesto, lontano
        dall’area del potere e della responsabilità, sarebbe un atto
        di incoscienza »</em>.</p><p class="paragraph" data-counter="12" id="p-12"><em>« Il Governo che ho
        l’onore di presiedere è costituito secondo una formula, mai
        sperimentata finora nella politica di centro-sinistra, la quale resta
        quindi, nella sua forma organica, l’obiettivo verso il quale
        muoviamo ed esprime significato essenziale del nostro sforzo ».</em></p><p class="paragraph" data-counter="13" id="p-13">Moro
      ha così concluso questa parte del suo discorso, ribadendo una sua
      dichiarazione recente: </p><p class="paragraph" data-counter="14" id="p-14"><em>« Ho governato e governo
        innanzitutto nel nome della tradizione, della migliore tradizione
        democratico-cristiana: tradizione popolare, democratica, antifascista,
        capace di dar luogo a profonde innovazioni sociali e politiche, pronta a
        rintuzzare, per amore di libertà, ogni violenza e in specie quella
        rozza ed inaccettabile del fascismo. Ho governato e governo nello
        spirito del centro-sinistra, e cioè congiungendo l’anima
        laica e l’anima cattolica del Paese, in una forte spinta
        progressista ».</em> </p><p>Situazione economica.</p><p class="paragraph" data-counter="15" id="p-15">In questi
      sei mesi di Governo – ha detto ancora Moro –, nonostante la
      nostra situazione apparisse a molti quasi disperata, non ci siamo limitati
      a contenere l’inflazione e a riaggiustare la bilancia dei pagamenti
      a qualunque costo. Con un atto di fiducia nelle nostre capacità di
      reazione abbiamo puntato alla ripresa dell’economia imboccando una
      strada che, pur non priva di rischi, si è dimostrata, alla distanza,
      quella giusta.</p><p class="paragraph" data-counter="16" id="p-16">Con tutti i mezzi finanziari disponibili abbiamo
      operato nei settori decisivi dell’agricoltura,
      dell’edilizia, dell’industria, delle esportazioni, mettendo
      in movimento una complessa manovra che darà i frutti sperati se la
      tempestiva approvazione parlamentare dei progetti presentati, la scelta di
      procedure che consentano una rapida ed efficiente applicazione,
      l’impegno delle Amministrazioni centrali e periferiche dello Stato,
      la sollecitudine dei governi locali, in una parola la sensibile
      partecipazione di tutti, eviteranno ritardi, lentezze ingiustificate,
      conflitti di competenze, puntigliose difese dei vari punti di vista,
      egoismi corporativi. In ogni caso – ha precisato il presidente
      – riteniamo che i provvedimenti già presi avranno
      l’effetto di migliorare per alcune migliaia di miliardi il reddito
      e la produzione nei prossimi ventiquattro mesi. </p><p class="paragraph" data-counter="17" id="p-17">Moro ha poi
      accennato al peggioramento della crisi economica in <span about="https://w3id.org/moro/enoam/data/142105/v1/mention-16" class="mention place" id="mention-16" property="dcterms:references" resource="https://w3id.org/moro/enoam/data/europa" typeof="deo:Reference">Europa </span>testimoniato
      dal livello della disoccupazione che ha raggiunto la paurosa cifra di
      quattro milioni di lavoratori.</p><p class="paragraph" data-counter="18" id="p-18">Per non tenere bloccata lungamente
      l’economia e assorbire le nuove leve di lavoro è da esaminare
      la possibilità di accrescere ulteriormente in <span about="https://w3id.org/moro/enoam/data/142105/v1/mention-15" class="mention place" id="mention-15" property="dcterms:references" resource="https://w3id.org/moro/enoam/data/italia" typeof="deo:Reference">Italia </span>il sostegno
      all’economia mediante provvedimenti di politica economica. I
      successi ottenuti sul fronte dell’inflazione e della bilancia dei
      pagamenti rendono questo intervento meno rischioso di sei mesi fa. Ci
      auguriamo che al nostro impegno si accompagni quello degli altri governi
      europei in uno spirito di collaborazione e di armonizzazione degli sforzi.
    </p><p class="paragraph" data-counter="19" id="p-19">Moro ha poi detto che il Governo ha iniziato con le forze sociali un
      ampio dibattito, che si prolungherà nelle prossime settimane, per
      dare concretezza a queste prospettive. Senza un confronto ed un accordo
      tra la strategia della politica economica e il comportamento dei sindacati
      e delle imprese potremmo incorrere ancora una volta in una situazione di
      stallo e di blocco. La spinta sulla domanda prodotta dalle misure
      pubbliche potrebbe essere infatti vanificata da un aumento dei prezzi e
      dei salari che spingendoci al margine della concorrenza internazionale,
      riduca i nostri sbocchi all’estero e diminuisca, in termini reali
      di reddito e di occupazione aggiuntiva, l’efficacia delle politiche
      economiche intraprese.</p><p class="paragraph" data-counter="20" id="p-20">Una volta ricostituiti gli organi
      rappresentativi delle Regioni, dei Comuni e delle Province – ha
      aggiunto Moro – dovremmo anche cercare modi nuovi, più agili,
      di rapporti tra lo Stato e i governi locali: dal loro impegno dipende se
      la politica economica potrà tradursi in opere e in posti di lavoro,
      oppure se gli stanziamenti inutilizzati, magari per anni, si tradurranno
      nel potenziale pericolo di una spesa pubblica nel momento meno opportuno.
    </p><p class="paragraph" data-counter="21" id="p-21"><em>« Al fondo della nostra crisi c’è la distanza
        che separa il progresso effettivamente realizzato da quello sperato e
        voluto. Queste distanze certamente pesano; è il faticoso cammino
        della elevazione dell’uomo. Ma come sarebbe ingiusto addebitare a
        responsabilità della <span about="https://w3id.org/moro/enoam/data/142105/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana </span>quello che è frutto
        delle naturali asperità del cammino, così sarebbe assurdo
        pensare che senza la<span about="https://w3id.org/moro/enoam/data/142105/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference"> Democrazia Cristiana</span>, escludendo o diminuendo la
       <span about="https://w3id.org/moro/enoam/data/142105/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference"> Democrazia Cristiana</span>, questi traguardi di libertà e di giustizia,
        emergenti dal profondo di una nuova umanità, possano essere
        concretamente ed ordinatamente raggiunti ».</em></p><p class="paragraph" data-counter="22" id="p-22">Nella grave
      crisi nella quale si trova il Paese – ha concluso Moro –
      <em>« l’alternativa resta tra rivoluzione e pacifica
        evoluzione. L’innovazione, se si vogliono evitare le esperienze
        disastrose del radicalismo eversivo, deve compiersi nell’ordine
        ad opera di partiti vivi, stimolanti, democratici, di autentico
        contenuto popolare. Tale è, con la sua lunga esperienza, la
       <span about="https://w3id.org/moro/enoam/data/142105/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference"> Democrazia Cristiana</span>. È la vibrazione della sua anima popolare,
        secondo un’ispirazione cristiana, che ha sconfitto il comunismo
        ed ha assicurato al Paese un trentennio di libertà; libertà
        creatrice di un autentico ordine sociale e politico ».</em></p></body></html>