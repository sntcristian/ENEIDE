<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.1.0.041" name="dcterms.relation"/><meta content="10.48678/unibo/aldomoro1.1.0.041" name="dcterms.identifier"/><meta content="Moro, Aldo, Continuità, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 1, Gli anni giovanili (1932-1946), a cura di Gaetano Crociata e Paolo Trionfini, edizione e nota storico-critica di Tiziano Torresi, Bologna, Università di Bologna, 2021. DOI: https://doi.org/10.48678/unibo/aldomoro1.1.0.041." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Gli anni giovanili (1932-1946), 2021" name="description"/><title>Continuità di vita</title>
<div id="mentionMeta"><meta about="https://w3id.org/moro/enoam/data/federazione-universitaria-cattolica-italiana" typeof="foaf:Organization"/><meta about="https://w3id.org/moro/enoam/data/federazione-universitaria-cattolica-italiana" content="Federazione Universitaria Cattolica Italiana" property="rdfs:label"/><meta about="https://w3id.org/moro/enoam/data/federazione-universitaria-cattolica-italiana" property="owl:sameAs" resource="http://www.wikidata.org/entity/Q3091708"/><meta about="https://w3id.org/moro/enoam/data/universita" typeof="foaf:Organization"/><meta about="https://w3id.org/moro/enoam/data/universita" content="Università" property="rdfs:label"/><meta about="https://w3id.org/moro/enoam/data/universita" property="owl:sameAs" resource="http://www.wikidata.org/entity/Q3918"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>Continuità di vita</h1><p class="paragraph" data-counter="1" id="p-1">Le vacanze estive rappresentano, abbiam detto, un momento di sosta nella vita della <span about="https://w3id.org/moro/enoam/data/110041/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Fuci</span>; per necessità di cose c’è ora una dispersione, la quale finisce per far sentire lontana l’<span about="https://w3id.org/moro/enoam/data/110041/v1/mention-16" class="mention organization" id="mention-16" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Associazione</span> e un po’ isolati e a disagio coloro che ne fanno parte. E non è un isolamento ed un disagio come un altro qualunque, questo; è ben più il sentirsi soli nella propria vita di ascesa continua, faticosa qualche volta, che si viveva prima più lietamente, con più lena, perché si era insieme ad altri compagni in una magnifica confortante unità degli spiriti, perché si lavorava insieme per lo stesso ideale, e non già ciascuno per proprio conto, ma con un riferimento costante affettuoso in ognuno ai problemi di vita spirituale di tutti. Ora questo aiuto di fraternità viene un poco a mancare ed allora qualcuna, almeno, delle cose che abbiamo imparato ad amare può sembrare ideale bello sì, ma tanto lontano che non val neppure la pena di tentare di raggiungerlo. Ebbene dobbiamo reagire a questa prima impressione; non siamo soli affatto ora. Il primo dovere del Fucino lontano materialmente dai compagni e dalla sua <span about="https://w3id.org/moro/enoam/data/110041/v1/mention-17" class="mention organization" id="mention-17" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Associazione</span> è, mi pare, proprio il sentire che l’<span about="https://w3id.org/moro/enoam/data/110041/v1/mention-18" class="mention organization" id="mention-18" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Associazione</span> non è una povera cosa materiale, condizionata da un contatto sensibile di persone, anche se, senza di questo, non può svolgersi il ritmo normale della sua vita; è invece un fatto spirituale di portata immensa, contatto di anime nell’ambito di questo settore particolare del Corpo Mistico, che è la <span about="https://w3id.org/moro/enoam/data/110041/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Fuci</span>: contatto di amore, di comprensione, di preghiera, di lavoro comune; collaborazione di anime che amano insieme lo stesso Dio, che, insieme, sono sensibili alle esigenze di vita di altre anime, che il Signore ha particolarmente affidate alla loro cura.</p><p class="paragraph" data-counter="2" id="p-2">Se mancano dunque talune forme esterne, l’<span about="https://w3id.org/moro/enoam/data/110041/v1/mention-19" class="mention organization" id="mention-19" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Associazione</span> nella sua realtà più vera sussiste sempre.</p><p class="paragraph" data-counter="3" id="p-3">Da questo fatto derivano importanti conseguenze per il Fucino in vacanze. L’<span about="https://w3id.org/moro/enoam/data/110041/v1/mention-20" class="mention organization" id="mention-20" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Associazione</span> vive e perciò certamente essa dà qualche cosa, come la dava prima, sia pure in forme diverse; perciò ancora, noi che riceviamo da questa permanente vitalità, siamo tenuti a fare a nostra volta qualcosa, a vivere la nostra partecipazione personale alla vita della <span about="https://w3id.org/moro/enoam/data/110041/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Fuci</span>. Il che assumerà probabilmente forme particolari proprio in relazione alle esigenze specifiche di questo momento.</p><p class="paragraph" data-counter="4" id="p-4">Così ci sentiremo ancora adesso confortati nel nostro essere in pieno nell’ambiente spirituale che la <span about="https://w3id.org/moro/enoam/data/110041/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Fuci</span> crea, magnifico aiuto alla nostra ascesa spirituale, e che continua, malgrado la mancanza di talune tipiche forme esterne.</p><p class="paragraph" data-counter="5" id="p-5">Ma non soltanto la <span about="https://w3id.org/moro/enoam/data/110041/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Fuci</span> ci sostiene ancora adesso nel cammino della nostra vita spirituale. Ma pure tutte le possibilità che essa ci ha additate, tutto quel che ci ha comunicato di ansia di sapere e di vivere, tutto quello che ha iniziato, sapientemente ed amorosamente, di un lavoro di formazione nostra; tutto continua oggi nel naturale conseguente sviluppo personale di queste cose. Se oggi possiamo studiare e studiare con un particolare amore, perché capiamo cosa vuol dire lo studio, se oggi sentiamo, e ne siamo lieti, questa magnifica esigenza della nostra formazione personale come un impegno gravissimo di ogni minuto, se oggi possiamo alacremente lavorare per essere quello che dobbiamo, sentiamo che tutto questo si svolge ancora nella <span about="https://w3id.org/moro/enoam/data/110041/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Fuci</span>; che questo nostro lavoro personale di oggi, meglio più tipicamente personale oggi, ma ancora oggi collettivo e sociale, così come era ieri esso medesimo, nel pieno della vita di <span about="https://w3id.org/moro/enoam/data/110041/v1/mention-21" class="mention organization" id="mention-21" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Associazione</span>, impegno di ciascuno di noi, personalissimo, è una nostra forma di vita nell’ambito della <span about="https://w3id.org/moro/enoam/data/110041/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Fuci</span>. La quale è ancora per noi, per queste magnifiche possibilità che ci prospetta, il dono provvidenziale fatto alla nostra giovinezza desiderosa di una disciplina che potenzi e fecondi la libertà tipica dell’età nostra; e disciplina e libertà si contemperano appunto in questa forma di un nostro responsabile collettivo operare per la formazione nostra, per la vita cristiana dei nostri compagni di <span about="https://w3id.org/moro/enoam/data/110041/v1/mention-25" class="mention organization" id="mention-25" property="dcterms:references" resource="https://w3id.org/moro/enoam/data/universita" typeof="deo:Reference">Università</span>.</p><p class="paragraph" data-counter="6" id="p-6">L’esserci oggi queste particolari possibilità di formazione determina un dovere nostro, di fronte a noi stessi, per le esigenze profonde della nostra vita spirituale, che la <span about="https://w3id.org/moro/enoam/data/110041/v1/mention-9" class="mention organization" id="mention-9" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Fuci</span> ci viene chiarendo, dandoci nello stesso tempo i mezzi per soddisfarle; così come ogni nostra partecipazione alla vita della <span about="https://w3id.org/moro/enoam/data/110041/v1/mention-10" class="mention organization" id="mention-10" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Fuci</span> è al tempo stesso un ricevere e un dare; una possibilità magnifica dalla quale risulta una maggiore pienezza della nostra vita, ma attraverso un impegno nostro grave e serio.</p><p class="paragraph" data-counter="7" id="p-7">Oggi che la possibilità ci è data, bisogna lavorare con umiltà, con semplicità, con amore; lavorare alla nostra formazione spirituale e culturale, nell’approfondire i temi di studio sui quali la <span about="https://w3id.org/moro/enoam/data/110041/v1/mention-11" class="mention organization" id="mention-11" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Fuci</span> ci ha chiamato a meditare durante l’anno, i problemi che essa ci ha agitato; nel porci sempre più in contatto con quei valori che essa ci ha fatto man mano sentire come supremi nella nostra vita. Questo momento di sosta, di solitudine, di ripiegamento su noi stessi è voluto e necessario. Completa l’opera di conquista della verità e di realizzazione della verità nella vita, i quali son processi del tutto vani, se non siano personali e responsabili.</p><p class="paragraph" data-counter="8" id="p-8">E con questo continua pure, in modo forse meno avvertito, ma ugualmente reale, il dare un nostro contributo personalissimo, indispensabile alla vita della <span about="https://w3id.org/moro/enoam/data/110041/v1/mention-12" class="mention organization" id="mention-12" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Fuci</span>. Il che vorrà dire da un lato, mentre ci si sente sostenuti dalla preghiera e dalla vicinanza spirituale degli altri, appoggiare a nostra volta e a nostra volta vivere in una spirituale unità con tutti i compagni di <span about="https://w3id.org/moro/enoam/data/110041/v1/mention-13" class="mention organization" id="mention-13" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Fuci</span> e d’<span about="https://w3id.org/moro/enoam/data/110041/v1/mention-26" class="mention organization" id="mention-26" property="dcterms:references" resource="https://w3id.org/moro/enoam/data/universita" typeof="deo:Reference">Università</span> che abbiamo lasciati solo per poco, solo per ritornare a loro più ricchi di vita e più buoni. Vorrà dire ancora mettere sin d’ora la nostra conquista di verità, che veniamo facendo a poco a poco, fecondando il germe che la <span about="https://w3id.org/moro/enoam/data/110041/v1/mention-14" class="mention organization" id="mention-14" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Fuci</span> ha posto in noi, il tradurre la verità nella nostra vita, che già d’ora operiamo, questa nostra più completa esperienza di bontà, questa nostra ricchezza interiore, questo utile costruttivo approfondimento di cultura a disposizione della nostra <span about="https://w3id.org/moro/enoam/data/110041/v1/mention-22" class="mention organization" id="mention-22" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Associazione</span> alla quale torneremo quest’altro anno. L’<span about="https://w3id.org/moro/enoam/data/110041/v1/mention-23" class="mention organization" id="mention-23" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Associazione</span> la quale è tanto più ricca e viva, quanto più ricche e vive sono (noi lavoriamo per questo) le personalità che la compongono.</p><p class="paragraph" data-counter="9" id="p-9">Per l’<span about="https://w3id.org/moro/enoam/data/110041/v1/mention-24" class="mention organization" id="mention-24" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Associazione</span>, cioè per quella realtà viva che sono i nostri compagni di <span about="https://w3id.org/moro/enoam/data/110041/v1/mention-15" class="mention organization" id="mention-15" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Fuci</span> e di <span about="https://w3id.org/moro/enoam/data/110041/v1/mention-27" class="mention organization" id="mention-27" property="dcterms:references" resource="https://w3id.org/moro/enoam/data/universita" typeof="deo:Reference">Università</span>, ai quali potremo fare un bene immenso con quel tanto di più di verità che avremo ora potuto cogliere, con quella pienezza maggiore di vita, di grazia e di bontà che avremo saputo conquistare.</p><p class="paragraph" data-counter="10" id="p-10">Così la nostra vita delle vacanze sarà, nel riposo, ancora un lavoro per la costruzione della vita nostra e di quella degli altri, preparazione attenta e amorosa per quel che sarà il nostro compito di domani.</p><p>ALDO MORO</p></body></html>