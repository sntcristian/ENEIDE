<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.1.0.115" name="dcterms.relation"/><meta content="10.48678/unibo/aldomoro1.1.0.115" name="dcterms.identifier"/><meta content="Moro, Aldo, Conclusione sui giovani, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 1, Gli anni giovanili (1932-1946), a cura di Gaetano Crociata e Paolo Trionfini, edizione e nota storico-critica di Tiziano Torresi, Bologna, Università di Bologna, 2021. DOI: https://doi.org/10.48678/unibo/aldomoro1.1.0.115." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Gli anni giovanili (1932-1946), 2021" name="description"/><title>Conclusione sui giovani</title>
<div id="mentionMeta"><meta about="https://w3id.org/moro/enoam/data/universita" typeof="foaf:Organization"/><meta about="https://w3id.org/moro/enoam/data/universita" content="Università" property="rdfs:label"/><meta about="https://w3id.org/moro/enoam/data/universita" property="owl:sameAs" resource="http://www.wikidata.org/entity/Q3918"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>Conclusione sui giovani</h1><p class="paragraph" data-counter="1" id="p-1">Non v’è chi non parli dei giovani oggi. Perché questo è tempo di rivoluzione e non può essere pensato senza un fermento di vita, il quale ci assicuri di un domani migliore del presente e ci conforti così della lunga e grave sofferenza. Senza i giovani non c’è domani; essi soltanto, con la loro fede, con il loro amore, con la loro speranza, ci ridonano la vita pura, buona, accettevole, disposta a conservarsi e crescere sopra se stessa in quei valori che la fanno grande.</p><p class="paragraph" data-counter="2" id="p-2">Se vogliamo capire quel che noi siamo e qual è il nostro tempo, dobbiamo interrogare i giovani con discrezione rispettosa ed affettuosa che li lascia aprire a noi. Se vogliamo che la vita s’indirizzi verso alte mete umane, dobbiamo lavorare per i giovani e insieme con essi. Perché, se è vero che i giovani sono la vita, è pur vero che essi hanno tutto di noi e sono quali noi li abbiamo formati. Così le responsabilità degli educatori vanno di pari passo con quelle dei giovani e questa età non è meno formatrice di se medesima e del mondo che non sia piuttosto rivelatrice. Così la gioventù non è solo pienezza della vita, ma in un altro senso, certamente compatibile col primo, lieta e amorosa fatica per conquistarla.</p><p>* * *</p><p class="paragraph" data-counter="3" id="p-3">I nostri giovani non sono tutti buoni né completamente buoni, certo. Un osservatore severo coglierebbe subito quegli aspetti negativi nella loro formazione, i quali giustificano quelle condanne che udiamo ripetere e la diffusa mancanza di fiducia nei loro confronti.</p><p class="paragraph" data-counter="4" id="p-4">E chi può negare infatti che essi siano disorientati, senza alcun ideale cui accettino di votarsi con vero, saldo, semplice eroismo? Le lacune della cultura, della dirittura morale sono evidenti.</p><p class="paragraph" data-counter="5" id="p-5">Il senso gioioso della vita si risolve troppo spesso in dissipazione, e cioè rinunzia al possesso della verità e ad assumere l’impegno decisivo e grave che essa propone ad una vita veramente illuminata.</p><p class="paragraph" data-counter="6" id="p-6">L’ambiente familiare e quello della scuola per una disattenzione diffusa son decaduti di prestigio ed è impedita perciò, in una atmosfera di reciproca sfiducia, quella compenetrazione e quell’arricchimento degli spiriti, che fanno avanzare la giovinezza in una libertà responsabile e lieta.</p><p class="paragraph" data-counter="7" id="p-7">Tutto questo è vero, dolorosamente vero: ma l’umana illazione di disinteresse e di sfiducia non è punto giustificata, in quanto non tien conto delle straordinarie energie dei giovani, i quali, quando pure siano dissipati e stanchi e assenti da ogni costruttivo travaglio morale, sono tuttavia sempre infinitamente generosi in un istintivo e, malgrado tutto, saldo possesso di verità, il quale loro consente, se non una realizzazione costante e diritta di valori, quelle parziali e discontinue attuazioni che vanno giudicate in se stesse con grande rispetto ed assicurano energiche riprese morali della giovinezza, cui basta dare occasione con un affetto illuminato e fiducioso.</p><p class="paragraph" data-counter="8" id="p-8">Se pure i giovani avessero tutte le colpe, resterebbe ad essi la stupenda risorsa della loro giovinezza, la capacità di degnarsi che ogni giovane ha in qualche momento almeno sperimentato, il rifiuto di concezioni timide, chiuse, disperatamente egoistiche della vita, il senso vivo e inquieto del perenne problema incapace di ricevere soluzioni accomodanti e tranquille, tale perciò che apre le anime dei giovani all’attesa continua e inconfessata di una migliore e decisiva rivelazione.</p><p class="paragraph" data-counter="9" id="p-9">Questa è la giovinezza di oggi (e forse di sempre) con le sue lacune e le sue risorse, soprattutto con il suo infinito residuo di bontà da realizzare, solo che tutte le possibilità generose di queste anime aperte in fondo ad ogni ardimento siano aiutate e rese veramente feconde e le discontinue affermazioni di valore raccordate nella coerenza di un sistema solido di esperienze morali.</p><p>* * *</p><p class="paragraph" data-counter="10" id="p-10">Questo è, c’è appena bisogno di avvertirlo, compito dell’educazione, di quell’opera che comincia ai primi istanti della vita familiare e prosegue in ogni ordine di scuola, fino all’<span about="https://w3id.org/moro/enoam/data/110115/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/universita" typeof="deo:Reference">Università</span> compresa; di quell’opera che tutti coloro i quali hanno comunque contatto con i giovani dovrebbero svolgere con attenzione grandissima. E qui il discorso, se volessimo anche solo accennare, si farebbe troppo lungo e magari inopportuno.</p><p class="paragraph" data-counter="11" id="p-11">Basterà invece, pensiamo, richiamare ancora una volta a quello spirito di amore, di comprensione, di fiducia, di attesa che deve caratterizzare in ogni sua forma il rapporto educativo. Solo chi crede nei giovani, riuscirà ad educarli; solo chi ha il coraggio di chiedere loro cose grandi e buone, l’impegno di tutta la vita, ne conquista gli animi.</p><p class="paragraph" data-counter="12" id="p-12">Fermarsi a considerare gli aspetti negativi è poco, terribilmente poco, amarezza infeconda e cattiva. Il punto di vista è sbagliato. Ai giovani, che sappiano restare tali, tutto può essere perdonato, perché essi amano.</p></body></html>