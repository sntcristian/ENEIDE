<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.1.0.061" name="dcterms.relation"/><meta content="10.48678/unibo/aldomoro1.1.0.061" name="dcterms.identifier"/><meta content="Moro, Aldo, Circolare 10 marzo 1941, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 1, Gli anni giovanili (1932-1946), a cura di Gaetano Crociata e Paolo Trionfini, edizione e nota storico-critica di Tiziano Torresi, Bologna, Università di Bologna, 2021. DOI: https://doi.org/10.48678/unibo/aldomoro1.1.0.061." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Gli anni giovanili (1932-1946), 2021" name="description"/><title>[Circolare, 10 marzo 1941]</title>
<div id="mentionMeta"><meta about="https://w3id.org/moro/enoam/data/federazione-universitaria-cattolica-italiana" typeof="foaf:Organization"/><meta about="https://w3id.org/moro/enoam/data/federazione-universitaria-cattolica-italiana" content="Federazione Universitaria Cattolica Italiana" property="rdfs:label"/><meta about="https://w3id.org/moro/enoam/data/federazione-universitaria-cattolica-italiana" property="owl:sameAs" resource="http://www.wikidata.org/entity/Q3091708"/><meta about="https://w3id.org/moro/enoam/data/universita" typeof="foaf:Organization"/><meta about="https://w3id.org/moro/enoam/data/universita" content="Università" property="rdfs:label"/><meta about="https://w3id.org/moro/enoam/data/universita" property="owl:sameAs" resource="http://www.wikidata.org/entity/Q3918"/></div>

<div id="footnoteMeta"><meta about="https://w3id.org/moro/enoam/data/tiziano-torresi" typeof="foaf:Person"/><meta about="https://w3id.org/moro/enoam/data/tiziano-torresi" content="Tiziano Torresi" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>[Circolare, 10 marzo 1941]</h1><p class="paragraph" data-counter="1" id="p-1">La chiamata alle armi dei compagni universitari della classe del ’21<sup><a href="#curatornote-1" id="curatornote-ref-1">[1]</a></sup> impone alla <span about="https://w3id.org/moro/enoam/data/110061/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Fuci</span> nuove responsabilità nell’opera che essa svolge di assistenza religiosa all’<span about="https://w3id.org/moro/enoam/data/110061/v1/mention-10" class="mention organization" id="mention-10" property="dcterms:references" resource="https://w3id.org/moro/enoam/data/universita" typeof="deo:Reference">Università</span> italiana. E innanzi tutto in relazione a coloro che fanno parte della nostra organizzazione. Molti Fucini compiono il loro servizio militare in città dove esistono sedi della <span about="https://w3id.org/moro/enoam/data/110061/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Fuci</span>; è superfluo raccomandare che le <span about="https://w3id.org/moro/enoam/data/110061/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Associazioni</span> e i Segretariati interessati offrano affettuosa ospitalità ai compagni, che potranno invitare alle loro adunanze o per i quali, ove sembri opportuno, potranno promuovere particolari iniziative. Da parte del Centro, non appena siano giunte le necessarie segnalazioni, non si mancherà di dare indicazioni precise che permettano di avvicinare i fucini militari nelle diverse sedi. Ma frattanto sarà bene non trascurare nessuna occasione opportuna per venire in contatto con questi che debbono sentire la fraternità fucina come cosa viva e operante. D’altra parte <span about="https://w3id.org/moro/enoam/data/110061/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Associazioni</span> e Segretariati continuino a mantenere il più possibile rapporti con i loro iscritti militari, cui riuscirà caro sentirsi ricordati, mentre questo contatto che continua con l’ambiente della <span about="https://w3id.org/moro/enoam/data/110061/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Fuci</span> varrà pure certamente a mantenere desta la sensibilità per quei valori religiosi che in questo ambiente appunto si è imparato ad amare. </p><p class="paragraph" data-counter="2" id="p-2">Perché il Centro possa svolgere per suo conto tutto il lavoro di assistenza che è in programma è necessario che sia in possesso al più presto degli indirizzi militari dei chiamati. Si rinnova perciò viva preghiera per un sollecito invio.</p><p class="paragraph" data-counter="3" id="p-3">D’altra parte bisognerà curare nel modo migliore, adattandosi alle particolari possibilità di ciascun ambiente, l’assistenza religiosa a tutti i compagni universitari militari, anche se non fucini. Per questa attività le nostre <span about="https://w3id.org/moro/enoam/data/110061/v1/mention-9" class="mention organization" id="mention-9" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Associazioni</span> si metteranno opportunamente a disposizione dei Cappellani militari cui offriranno cordialmente il loro aiuto di fraternità cristiana. Si potrà così studiare di stabilire nella sede della <span about="https://w3id.org/moro/enoam/data/110061/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Fuci</span> un ritrovo per i compagni nelle ore di libera uscita, di promuovere iniziative opportune, come per esempio un Gruppo del Vangelo largamente aperto a tutti e senza nessun vincolo organizzativo, sopratutto di estendere a questi compagni le attività della <span about="https://w3id.org/moro/enoam/data/110061/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Fuci</span> che sono essenzialmente rivolte ai compagni, come la S. Messa Universitaria e la Pasqua Universitaria. Altre iniziative potranno poi essere prese nei diversi centri, in considerazione delle particolari possibilità di ciascuno. Quanto noi proponiamo ha perciò solo carattere indicativo. </p><p class="paragraph" data-counter="4" id="p-4">Raccomandare di usare il massimo zelo in questa opera vasta di assistenza religiosa ai compagni, può essere superfluo; la <span about="https://w3id.org/moro/enoam/data/110061/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Fuci</span> è troppo sensibile per non capire che questo lavoro ha oggi un valore uguale, se non preminente, di fronte a quello delle normali forme di attività. </p><p class="paragraph" data-counter="5" id="p-5">Nell’attesa di un cortese cenno di assicurazione, invio i più cordiali saluti. </p><p>Aldo Moro</p><ol id="curatorNotes"><li about="https://w3id.org/moro/enoam/data/110061/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/tiziano-torresi" typeof="fabio:Comment"> L’anticipo della chiamata alle armi all’anno in cui gli arruolati della classe di leva interessata compivano il ventesimo anno di età, anziché il ventunesimo, era previsto tra le facoltà del ministro della Guerra dall’art. 108 del <em>Testo unico delle disposizioni legislative sul reclutamento del Regio esercito</em> n. 329 del 24 febbraio 1938. La chiamata alle armi della classe 1921 era stata disposta dalla circolare n. 879 del Ministero della Guerra del 2 dicembre 1940. <a href="#curatornote-ref-1">↑</a></li></ol></body></html>