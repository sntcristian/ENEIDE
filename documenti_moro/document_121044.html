<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ wdt: http://www.wikidata.org/prop/direct/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.044" name="dcterms.relation"/><meta content="10.48678/unibo/aldomoro1.2.1.044" name="dcterms.identifier"/><meta content="Moro, Aldo, [L'insegnamento religioso. I principi dei rapporti sociali (culturali)], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.044." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>[L’insegnamento religioso. I principi dei rapporti sociali (culturali)]</title>
<div id="mentionMeta"><meta about="https://w3id.org/moro/enoam/data/concetto-marchesi" typeof="foaf:Person"/><meta about="https://w3id.org/moro/enoam/data/concetto-marchesi" content="Concetto Marchesi" property="rdfs:label"/><meta about="https://w3id.org/moro/enoam/data/concetto-marchesi" property="owl:sameAs" resource="http://www.wikidata.org/entity/Q3686190"/><meta about="https://w3id.org/moro/enoam/data/concetto-marchesi" content="concetto-marchesi" property="wdt:P1986"/><meta about="https://w3id.org/moro/enoam/data/concetto-marchesi" content="Marchesi, Concetto" property="skos:prefLabel"/><meta about="https://w3id.org/moro/enoam/data/chiesa" typeof="foaf:Organization"/><meta about="https://w3id.org/moro/enoam/data/chiesa" content="Chiesa" property="rdfs:label"/><meta about="https://w3id.org/moro/enoam/data/chiesa" property="owl:sameAs" resource="http://www.wikidata.org/entity/Q34651"/></div>

<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>[L’insegnamento religioso. I principi dei rapporti sociali (culturali)]</h1><p class="paragraph" data-counter="1" id="p-1">[L’onorevole Moro] Ricorda<sup><a href="#curatornote-1" id="curatornote-ref-1">[1]</a></sup> di aver proposto una formula che mutava in un punto sostanzialmente l’attuale disciplina dell’insegnamento religioso nelle scuole, rinunciando all’articolo inizialmente proposto nella sua relazione, nella speranza che ciò servisse a facilitare l’incontro tra le opposte tendenze. Ma, poiché, allo stato delle cose, sembra che questa intesa non sia possibile, si riserva di presentare una formula più confacente al pensiero del suo gruppo ed all’attuale disciplina giuridica della materia. </p><p class="paragraph" data-counter="2" id="p-2">[L’onorevole Moro] Dichiara<sup><a href="#curatornote-2" id="curatornote-ref-2">[2]</a></sup> di essere partito dalla concezione dello Stato democratico, intendendolo soprattutto come Stato che riflette fedelmente gli indirizzi spirituali oltre che economici e politici della società.</p><p class="paragraph" data-counter="3" id="p-3">Ritiene che un fatto incontestabile sia il diffuso sentimento religioso nell’ambito del popolo italiano, sentimento raccolto in un’unica professione religiosa, salvo esigue minoranze; condizione questa che rende nel nostro paese particolarmente facile risolvere il problema del collegamento di una entità di così complessa natura, quale è la scuola, con le aspirazioni profonde di ordine religioso del popolo italiano. Tiene a precisare che nessuna diffidenza preconcetta, nessuna sfiducia vi è da parte sua e del suo gruppo nei confronti della scuola di Stato, proprio perché pensa che anche tale scuola debba riflettere le aspirazioni religiose e gli ideali della stragrande maggioranza del popolo italiano.</p><p class="paragraph" data-counter="4" id="p-4">Secondo l’onorevole <span about="https://w3id.org/moro/enoam/data/121044/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/concetto-marchesi" typeof="deo:Reference">Marchesi</span><sup><a href="#curatornote-3" id="curatornote-ref-3">[3]</a></sup>, la scuola non sarebbe la sede idonea per l’insegnamento religioso. Dichiara di essere di avviso contrario, non per motivi polemici, ma per profonda convinzione; pur convenendo che l’insegnamento religioso, così come si è venuto impartendo negli ultimi anni tristi e caotici, non corrispondeva al pensiero ed alle aspirazioni di tutti, fa presente che altro sono le condizioni contingenti e altro è il ritenere in linea di principio che la scuola non sia la sede idonea per l’insegnamento religioso.</p><p class="paragraph" data-counter="5" id="p-5">A suo avviso, nell’istituto della scuola deve essere stabilita non soltanto la possibilità ma la necessità, nel modo più largo, più libero, più umano, di un insegnamento religioso che, per essere veramente fecondo, deve andare di pari passo col progresso nell’ambito delle altre discipline del discente. </p><p class="paragraph" data-counter="6" id="p-6">Pur esistendo la potente organizzazione della <span about="https://w3id.org/moro/enoam/data/121044/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/chiesa" typeof="deo:Reference">Chiesa</span> e gli oratori frequentati da numerosi giovani, non deve mancare proprio nella scuola, che è il punto centrale della formazione spirituale del giovane, una parola che richiami l’anima sua alla suprema ragione della vita. Mentre nell’oratorio il ragazzo è ancora soltanto se stesso, nella scuola egli comincia a sentirsi in qualche modo membro responsabile e cosciente di una società ed è consapevole, attraverso la preparazione scientifica che gli viene impartita, di assumere delle responsabilità nell’ambito della vita sociale. Ed è necessario in questo momento, allo scopo di raccogliere tutte le energie per la riedificazione morale della coscienza del nostro paese, che nelle scuole si dica una parola la quale, non indirettamente come avviene in ogni insegnamento, ma direttamente, richiami alle supreme responsabilità dell’uomo.</p><p class="paragraph" data-counter="7" id="p-7">Ritiene inoltre che lo Stato non assuma alcuna responsabilità diretta e specifica permettendo d’impartire l’insegnamento religioso, perché con ciò non fa altro che riconoscere la diffusa coscienza religiosa del popolo italiano e l’esigenza di completare in senso unitario, ed al vertice della piramide, il complesso delle attività di istruzione e di formazione dell’individuo.</p><p class="paragraph" data-counter="8" id="p-8">Per tali considerazioni, con sicura coscienza di cittadino prima che di credente, insiste perché nella Costituzione sia inserita una dichiarazione che garantisca alle famiglie cristiane del popolo la possibilità che i loro figliuoli trovino, anche nell’ambito della scuola di Stato, adeguato insegnamento religioso per la formazione della loro personalità.</p><p class="paragraph" data-counter="9" id="p-9">[L’onorevole Moro] Premesso<sup><a href="#curatornote-4" id="curatornote-ref-4">[4]</a></sup> che è lontano dall’intenzione sua e dei colleghi di gruppo sia di fare una manovra che di mancare di sincerità, ricorda, che, dopo un primo colloquio con l’onorevole <span about="https://w3id.org/moro/enoam/data/121044/v1/mention-1" class="mention person" id="mention-1" property="dcterms:references" resource="https://w3id.org/moro/enoam/data/concetto-marchesi" typeof="deo:Reference">Marchesi</span> – che può dargli atto di quanto afferma – in cui si esaminarono le rispettive posizioni da un punto di vista generale, preparò un testo in cui teneva conto, nella massima misura possibile, delle osservazioni fatte dall’onorevole <span about="https://w3id.org/moro/enoam/data/121044/v1/mention-2" class="mention person" id="mention-2" property="dcterms:references" resource="https://w3id.org/moro/enoam/data/concetto-marchesi" typeof="deo:Reference">Marchesi</span>, al quale dichiarò, nel corso di un successivo colloquio, di riprendere una certa libertà d’azione su quei punti sui quali non si era potuto raggiungere un accordo, riservandosi anche di formulare un articolo che non era stato possibile concordare in quel momento, quando avesse chiarito quale posizione convenisse sostenere nell’interesse ed in rapporto alle posizioni ideologiche del suo partito. </p><p class="paragraph" data-counter="10" id="p-10">Riconosce di non aver fatto un’esplicita riserva per un’eventuale modifica dell’articolo ora in esame, ma d’altra parte osserva che, a suo parere, non vi è tra l’articolo approvato ieri e quello in discussione oggi, un collegamento tale, per cui il voto dato nella seduta di ieri debba considerarsi condizionato alla discussione che si fa oggi.</p><ol id="curatorNotes"><li about="https://w3id.org/moro/enoam/data/121044/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Il dibattito è generato da una proposta di articolo elaborata da Moro, in disaccordo con l’altro relatore, Concetto Marchesi. Il presidente, Umberto Tupini, apre la discussione presentando l’articolo: «Nelle sue scuole di ogni ordine, escluso quello universitario, lo Stato assicura agli studenti che vogliano usufruirne, l’insegnamento religioso nella forma ricevuta dalla tradizione cattolica». <a href="#curatornote-ref-1">↑</a></li><li about="https://w3id.org/moro/enoam/data/121044/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Dopo la precisazione di metodo, Moro espone la sua posizione in qualità di relatore sull’argomento in discussione. <a href="#curatornote-ref-2">↑</a></li><li about="https://w3id.org/moro/enoam/data/121044/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Concetto Marchesi (1878-1957), storico della letteratura latina, politico, deputato all’Assemblea costituente per il gruppo comunista. Si veda la voce del DBI, a firma Luciano Canfora, vol. 69, 2007. La sua relazione, per i lavori della prima sottocommissione, concerneva i «Principi costituzionali riguardanti la cultura e la scuola».  <a href="#curatornote-ref-3">↑</a></li><li about="https://w3id.org/moro/enoam/data/121044/v1/curatornote-4" id="curatornote-4" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene precisando la propria posizione e quella del gruppo democratico cristiano, dopo l’intervento dell’onorevole Palmiro Togliatti che chiedeva spiegazioni sulla condotta dei rappresentanti della DC nella discussione in corso.  <a href="#curatornote-ref-4">↑</a></li></ol></body></html>