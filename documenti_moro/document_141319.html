<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.1.319" name="dcterms.relation"/><meta content="10.48678/unibo/aldomoro1.4.1.319" name="dcterms.identifier"/><meta content="Moro, Aldo, [Intervista a «Tempo»], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Al ministero degli Esteri e all’opposizione nel partito (giugno 1968 – maggio 1973), a cura di Guido Formigoni e Agostino Giovagnoli, edizione e nota storico-critica di Enrico Palumbo, Bologna, Università di Bologna, 2021. DOI: https://doi.org/10.48678/unibo/aldomoro1.4.1.319." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Al ministero degli Esteri e all’opposizione nel partito (giugno 1968 – maggio 1973), 2021" name="description"/><title>[Intervista a «Tempo»]</title>
<div id="mentionMeta"><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/partito-socialista-italiano" typeof="foaf:Organization"/><meta about="https://w3id.org/moro/enoam/data/partito-socialista-italiano" content="Partito Socialista Italiano" property="rdfs:label"/><meta about="https://w3id.org/moro/enoam/data/partito-socialista-italiano" property="owl:sameAs" resource="http://www.wikidata.org/entity/Q590750"/><meta about="https://w3id.org/moro/enoam/data/partito-comunista-italiano" typeof="foaf:Organization"/><meta about="https://w3id.org/moro/enoam/data/partito-comunista-italiano" content="Partito Comunista Italiano" property="rdfs:label"/><meta about="https://w3id.org/moro/enoam/data/partito-comunista-italiano" property="owl:sameAs" resource="http://www.wikidata.org/entity/Q461886"/><meta about="https://w3id.org/moro/enoam/data/amici-dell-on-moro" typeof="foaf:Organization"/><meta about="https://w3id.org/moro/enoam/data/amici-dell-on-moro" content="amici dell’on. Moro" property="rdfs:label"/><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/><meta about="https://w3id.org/moro/enoam/data/giorgio-ruffolo" typeof="foaf:Person"/><meta about="https://w3id.org/moro/enoam/data/giorgio-ruffolo" content="Giorgio Ruffolo" property="rdfs:label"/><meta about="https://w3id.org/moro/enoam/data/giorgio-ruffolo" property="owl:sameAs" resource="http://www.wikidata.org/entity/Q371149"/><meta about="https://w3id.org/moro/enoam/data/giorgio-ruffolo" content="Ruffolo, Giorgio" property="skos:prefLabel"/></div>

<div id="footnoteMeta"><meta about="https://w3id.org/moro/enoam/data/enrico-palumbo" typeof="foaf:Person"/><meta about="https://w3id.org/moro/enoam/data/enrico-palumbo" content="Enrico Palumbo" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>[Intervista a «Tempo»]</h1><p class="paragraph" data-counter="1" id="p-1"><em>D.: Onorevole Moro, perché Lei ritiene urgente la modifica dell’attuale formula di governo?</em></p><p class="paragraph" data-counter="2" id="p-2">R.: Ho detto più volte che l’attuale Governo, malgrado la buona volontà degli uomini, per la sua base ristretta e politicamente meno qualificata, non può soddisfare le esigenze del Paese, tra l’altro affrontando i complessi problemi che emergono dopo un anno d’incertezza ed instabilità. In particolare il pieno inserimento dell’<span about="https://w3id.org/moro/enoam/data/141319/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> nel contesto europeo passa attraverso la ricomposizione di una maggioranza parlamentare e di una coalizione di governo che siano in grado di ottenere l’adesione delle forze popolari obiettivamente disponibili. È urgente cambiare, ma per cambiare è urgente discutere, e discutere a fondo, sulle posizioni programmatiche dei partiti interessati.</p><p class="paragraph" data-counter="3" id="p-3"><em>D.: Lei, che ha guardato con fiducia e speranza al Congresso del PSI, dopo il suo svolgimento ha mutato opinione?</em></p><p class="paragraph" data-counter="4" id="p-4">R.: No, non sono venute meno le ragioni di fiducia e di speranza, perché il Congresso socialista ha dichiarato la disponibilità al dialogo e all’incontro e ciò permette l’attuazione di quella seria verifica che da tempo andiamo proponendo.</p><p class="paragraph" data-counter="5" id="p-5"><em>D.: Che valore attribuisce alla politica di centro-sinistra?</em></p><p class="paragraph" data-counter="6" id="p-6">R.: La politica di centro-sinistra ha un valore storico perché ha segnato il passaggio del <span about="https://w3id.org/moro/enoam/data/141319/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/partito-socialista-italiano" typeof="deo:Reference">Partito Socialista</span> dal terreno dell’opposizione a quello dell’impegnativa partecipazione alle responsabilità di governo. Esso – in ragione dell’incontro di forze popolari caratterizzate da esperienze e tradizioni diverse – ha scongiurato la prospettiva allarmante di un Paese diviso in due blocchi. Risultando allargata la base di consenso e più qualificata la rappresentanza a livello parlamentare e di governo, lo Stato democratico può essere una guida sicura della società italiana ed operare con sensibilità e prontezza per la realizzazione di obiettivi di libertà e di giustizia.</p><p class="paragraph" data-counter="7" id="p-7"><em>D.: In che misura la collaborazione con il PSI non significa apertura ai comunisti?</em></p><p class="paragraph" data-counter="8" id="p-8">R.: La mia posizione su questo punto è chiara; non ho che da ripetere quanto dissi nel dicembre scorso a Roma al Convegno nazionale del mio <span about="https://w3id.org/moro/enoam/data/141319/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/amici-dell-on-moro" typeof="deo:Reference">gruppo</span><sup><a href="#curatornote-1" id="curatornote-ref-1">[1]</a></sup> e cioè che la gente deve sapere che governo con i socialisti non vuol dire governo con i comunisti. Pregiudiziali sono quindi l’autonomia della maggioranza e l’accettazione della logica di governo. Al <span about="https://w3id.org/moro/enoam/data/141319/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">Partito comunista</span>, ferma restando una posizione di inconciliabilità e di alternativa, deve essere assicurata la partecipazione alla dialettica democratica. Ciò va fatto con tutte le opposizioni e quindi con il <span about="https://w3id.org/moro/enoam/data/141319/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">PCI</span> che è la maggiore di esse. Per questa via si attenua la tensione derivante da un possibile avvicendamento nella gestione del potere e si dà all’opposizione, senza confusioni inammissibili né rischi per la democrazia, il giusto peso e la legittima influenza nella politica italiana.</p><p class="paragraph" data-counter="9" id="p-9"><em>D.: Lei è ancora dell’opinione che la Democrazia Cristiana deve riconciliare a sé quanti tendono a collocarsi a destra? Non teme l’influenza negativa di uomini di estrema destra nel suo partito?</em></p><p class="paragraph" data-counter="10" id="p-10">R.: Io non ho detto che la <span about="https://w3id.org/moro/enoam/data/141319/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span> debba appropriarsi di quelli che sono definiti uomini di estrema destra. Essi sarebbero certo pericolosi nella <span about="https://w3id.org/moro/enoam/data/141319/v1/mention-9" class="mention organization" id="mention-9" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span>. Ho fatto riferimento unicamente a quanti tendono a collocarsi a destra, senza essere dei reazionari e ciò per attaccamento alle tradizioni, per paura del nuovo, per mancanza di penetrante intelligenza e di coraggio. Ed ho soggiunto che se si deve tendere a recuperare questi conservatori, per così dire occasionali ed in fondo innocui, non si deve fare alcuna concessione alla destra come tale né la si deve inseguire, entrando nella sua logica, con l’illusione di neutralizzarla.</p><p class="paragraph" data-counter="11" id="p-11"><em>D.: Fino a che punto la destra nazionale può ancora essere considerata pericolosa per le istituzioni dopo l’ultimo congresso di questo partito<sup><a href="#curatornote-2" id="curatornote-ref-2">[2]</a></sup>?</em></p><p class="paragraph" data-counter="12" id="p-12">R.: La vera destra è sempre pericolosa per la sua carica reazionaria, per la minaccia che reca inevitabilmente all’ordine democratico. Il suo peso è di gran lunga maggiore di quello che risulta dalla consistenza dello schieramento politico e parlamentare che ad essa si richiama. Non si tratta di dichiarazioni, ma di dati politici di fondo.</p><p class="paragraph" data-counter="13" id="p-13"><em>D.: Se un partito di governo non può prescindere dall’opinione pubblica, questo vuol dire che deve cedere ad essa, quale che essa sia?</em></p><p class="paragraph" data-counter="14" id="p-14">R.: Tenere conto dell’opinione pubblica non significa assecondarla in tutti i suoi umori, assumendone una passiva rappresentanza. Spetta alle forze politiche, tanto più se impegnate in compiti di governo, cogliere le esigenze del Paese mediando interessi diversi e posizioni talvolta contrapposte. Spetta ad esse offrire una sintesi che sia ad un tempo interpretazione dello stato d’animo popolare e guida alla formazione di una matura coscienza nazionale. Per governare bene, insomma, ed anche se si è fortemente caratterizzati, bisogna avere grande equilibrio e tener conto di tutto quello che passa per la testa della gente.</p><p class="paragraph" data-counter="15" id="p-15">Si deve capire, naturalmente, non sempre accogliere. Certo un partito non deve mai cedere, ma deve sempre lottare per l’affermazione di ciò che esso ritiene sia il bene della nazione.</p><p class="paragraph" data-counter="16" id="p-16"><em>D.: Lei ha detto e scritto che la logica del governo è ben diversa dalla logica dell’opposizione. Quale sarebbe a suo giudizio la logica della <span about="https://w3id.org/moro/enoam/data/141319/v1/mention-10" class="mention organization" id="mention-10" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span> se venisse a trovarsi all’opposizione?</em></p><p class="paragraph" data-counter="17" id="p-17">R.: Io non riesco ad immaginare nella situazione storica italiana una <span about="https://w3id.org/moro/enoam/data/141319/v1/mention-11" class="mention organization" id="mention-11" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span> all’opposizione. Sarebbe radicalmente sconvolto l’equilibrio del nostro Paese e difficilmente configurabile un ruolo di opposizione nel suo significato tradizionale. Ma anche volendo avanzare, per assurdo, una tale ipotesi, devo dire che una <span about="https://w3id.org/moro/enoam/data/141319/v1/mention-12" class="mention organization" id="mention-12" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span> all’opposizione non potrebbe che continuare ad essere se stessa, ed affermare cioè quei valori di libertà e di giustizia, quell’ispirazione popolare che sono caratteristici della sua esperienza.</p><p class="paragraph" data-counter="18" id="p-18"><em>D.: Che cosa pensa degli eventi di Milano e di Roma<sup><a href="#curatornote-3" id="curatornote-ref-3">[3]</a></sup>?</em></p><p class="paragraph" data-counter="19" id="p-19">R.: Credo che i recenti tragici avvenimenti indichino con drammatica chiarezza il grado di involuzione al quale può giungere una società che non sappia trovare – prima ancora che nella organizzazione politica – in sé stessa una ragione di unità e un criterio di assoluto rispetto per ogni persona. Ma la struttura politica e statuale deve essere vigile nel prevenire e scoraggiare la violenza e pronta ed efficace nel reprimerla, quando disgraziatamente, come troppo spesso accade, si manifesti. C’é qualche cosa che non va. Bisogna emerga più chiaro un indirizzo di fondo che nessuna azione provocatoria possa mettere in discussione.</p><p class="paragraph" data-counter="20" id="p-20"><em>D.: Come Lei intende una programmazione flessibile ma seria? Che cosa pensa del recente documento Ruffolo<sup><a href="#curatornote-4" id="curatornote-ref-4">[4]</a></sup>?</em></p><p class="paragraph" data-counter="21" id="p-21">R.: Per programmazione flessibile ne intendo una di tipo democratico occidentale, la quale può (e deve) prevedere e rendere obbligatori molteplici comportamenti dello Stato influenti nella vita economica, ma non gli atteggiamenti delle forze sociali. Una programmazione flessibile è seria nella misura in cui lo Stato fa tutto quello che ad esso compete e le parti sociali, per una ragione politica, si adeguano il più possibile alle indicazioni del piano. Perché ciò sia, occorre che il quadro del programma sia chiaro e persuasivo, che vi sia consapevolezza civica e che il Governo sia abbastanza autorevole per parlare alle forze rappresentative e concorrere ad orientarle. Ritengo il Rapporto del <span about="https://w3id.org/moro/enoam/data/141319/v1/mention-14" class="mention person" id="mention-14" property="dcterms:references" resource="https://w3id.org/moro/enoam/data/giorgio-ruffolo" typeof="deo:Reference">Segretario Generale della Programmazione</span><sup><a href="#curatornote-5" id="curatornote-ref-5">[5]</a></sup> un assai interessante punto di riferimento e buona base di discussione.</p><p class="paragraph" data-counter="22" id="p-22"><em>D.: Che ne pensa della riforma della scuola, della riforma della sanità, della fiscalizzazione degli oneri sociali?</em></p><p class="paragraph" data-counter="23" id="p-23">R.: Non abbiamo ancora notizia dei progetti di legge per la riforma della sanità e la fiscalizzazione degli oneri sociali. Per la riforma della scuola il mio giudizio è di riserva. Credo che si aprirà su questo tema un dibattito di fondo in Parlamento.</p><ol id="curatorNotes"><li about="https://w3id.org/moro/enoam/data/141319/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Il riferimento è al discorso di Moro del 1° dicembre 1972. <a href="#curatornote-ref-1">↑</a></li><li about="https://w3id.org/moro/enoam/data/141319/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Il X congresso del Movimento sociale italiano si tenne a Roma il 18-21 gennaio 1973. <a href="#curatornote-ref-2">↑</a></li><li about="https://w3id.org/moro/enoam/data/141319/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Il riferimento è all’omicidio dell’agente Antonio Marino nel corso di una manifestazione neofascista, il 12 aprile 1973 a Milano, e il rogo causato da alcuni membri di Potere Operaio che a Primavalle uccise Virgilio e Stefano Mattei, figli del segretario locale del Msi, il 16 aprile 1973. <a href="#curatornote-ref-3">↑</a></li><li about="https://w3id.org/moro/enoam/data/141319/v1/curatornote-4" id="curatornote-4" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Il riferimento è al “rapporto Ruffolo” del gennaio 1973. <a href="#curatornote-ref-4">↑</a></li><li about="https://w3id.org/moro/enoam/data/141319/v1/curatornote-5" id="curatornote-5" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Giorgio Ruffolo (1926-), economista ed esponente politico del Partito socialista italiano, dal 1962 era segretario generale per la Programmazione economica. <a href="#curatornote-ref-5">↑</a></li></ol></body></html>