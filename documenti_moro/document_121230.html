<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.230" name="dcterms.relation"/><meta content="10.48678/unibo/aldomoro1.2.1.230" name="dcterms.identifier"/><meta content="Moro, Aldo, Prospettive dell’emigrazione, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.230." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Prospettive dell’emigrazione</title>
<div id="mentionMeta"><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/america" typeof="dcterms:Location"/><meta about="https://w3id.org/moro/enoam/data/america" content="America" property="rdfs:label"/><meta about="https://w3id.org/moro/enoam/data/america" property="owl:sameAs" resource="http://www.wikidata.org/entity/Q828"/><meta about="https://w3id.org/moro/enoam/data/argentina" typeof="dcterms:Location"/><meta about="https://w3id.org/moro/enoam/data/argentina" content="Argentina" property="rdfs:label"/><meta about="https://w3id.org/moro/enoam/data/argentina" property="owl:sameAs" resource="http://www.wikidata.org/entity/Q414"/><meta about="https://w3id.org/moro/enoam/data/canada" typeof="dcterms:Location"/><meta about="https://w3id.org/moro/enoam/data/canada" content="Canada" property="rdfs:label"/><meta about="https://w3id.org/moro/enoam/data/canada" property="owl:sameAs" resource="http://www.wikidata.org/entity/Q16"/><meta about="https://w3id.org/moro/enoam/data/australia" typeof="dcterms:Location"/><meta about="https://w3id.org/moro/enoam/data/australia" content="Australia" property="rdfs:label"/><meta about="https://w3id.org/moro/enoam/data/australia" property="owl:sameAs" resource="http://www.wikidata.org/entity/Q408"/><meta about="https://w3id.org/moro/enoam/data/organizzazione-per-la-cooperazione-economica-europea" typeof="foaf:Organization"/><meta about="https://w3id.org/moro/enoam/data/organizzazione-per-la-cooperazione-economica-europea" content="OECE" property="rdfs:label"/><meta about="https://w3id.org/moro/enoam/data/organizzazione-per-la-cooperazione-economica-europea" property="owl:sameAs" resource="http://www.wikidata.org/entity/Q3057312"/><meta about="https://w3id.org/moro/enoam/data/economic-cooperation-administration" typeof="foaf:Organization"/><meta about="https://w3id.org/moro/enoam/data/economic-cooperation-administration" content="Economic Cooperation Administration" property="rdfs:label"/><meta about="https://w3id.org/moro/enoam/data/economic-cooperation-administration" property="owl:sameAs" resource="http://www.wikidata.org/entity/Q918528"/><meta about="https://w3id.org/moro/enoam/data/america-latina" typeof="dcterms:Location"/><meta about="https://w3id.org/moro/enoam/data/america-latina" content="America Latina" property="rdfs:label"/><meta about="https://w3id.org/moro/enoam/data/america-latina" property="owl:sameAs" resource="http://www.wikidata.org/entity/Q12585"/><meta about="https://w3id.org/moro/enoam/data/africa" typeof="dcterms:Location"/><meta about="https://w3id.org/moro/enoam/data/africa" content="Africa" property="rdfs:label"/><meta about="https://w3id.org/moro/enoam/data/africa" property="owl:sameAs" resource="http://www.wikidata.org/entity/Q15"/></div>

<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>Prospettive dell’emigrazione</h1><p class="paragraph" data-counter="1" id="p-1">La difficile congiuntura economica del nostro <span about="https://w3id.org/moro/enoam/data/121230/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/italia" typeof="deo:Reference">Paese</span>, la evidente sproporzione tra la mano d’opera suscettibile di impiego e le risorse e le iniziative in campo economico ripropongono, ogni giorno con maggiore vivezza, il problema dell’emigrazione. L’opinione pubblica, anche di fronte a manifestazioni di stampa le quali ora tendono ad alimentare assurde speranze ed ora invece a deprimere ogni onesta aspettativa, si domanda quali siano le prospettive della nostra emigrazione nel prossimo futuro. L’emigrazione dall’<span about="https://w3id.org/moro/enoam/data/121230/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> si è svolta in questi ultimi anni in una misura (circa 200.000 espatri l’anno) che, se è di gran lunga inferiore alle nostre aspettative e, diciamo pure, alle nostre esigenze, è tuttavia, in considerazione delle difficoltà incontrate, abbastanza notevole e suscettibile di qualche sviluppo. Ma perché mai essa non si svolge con un ritmo che corrisponda alle angosciose richieste degli aspiranti all’espatrio, condannati, ove manchi questa possibilità, alla disoccupazione e alla fame? Perché non si raggiungono più le cifre imponenti del periodo precedente la prima guerra mondiale, quando milioni di lavoratori italiani hanno lasciato il nostro <span about="https://w3id.org/moro/enoam/data/121230/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/italia" typeof="deo:Reference">Paese</span> per dare un magnifico contributo allo sviluppo economico e sociale del <span about="https://w3id.org/moro/enoam/data/121230/v1/mention-7" class="mention place" id="mention-7" property="dcterms:references" resource="https://w3id.org/moro/enoam/data/america" typeof="deo:Reference">continente americano</span>?</p><p class="paragraph" data-counter="2" id="p-2">Indubbiamente sussistono oggi difficoltà di ordine psicologico, sociale e politico, che potrebbero essere rimosse con maggiore buona volontà e maggior senso di solidarietà dei Governi e dei popoli interessati. Discriminazioni razziali e religiose vengono ancora fatte, sia pure velatamente, a carico di lavoratori aspiranti all’espatrio. I sindacati spesso, per considerazione di interessi particolari, pongono remore artificiose all’afflusso di mano d’opera straniera, il quale viene pure limitato e controllato in vista delle ripercussioni sociali e politiche che certamente determina. Ma ciò non basta per spiegare l’attuale contrazione delle correnti emigratorie. Come queste circostanze sono dominabili dalla buona volontà dei popoli e dei Governi, così certo non sono tali, esse sole, da deprimere le correnti emigratorie dalle grandi cifre del principio del secolo al livello attuale. </p><p class="paragraph" data-counter="3" id="p-3">In realtà il progresso del mondo e il conseguente sviluppo tecnico-economico e demografico di Paesi aventi risorse non ancora pienamente sfruttate sono ora pressoché arrestati né appaiono possibilità di radicali mutamenti nel prossimo avvenire. Se avesse a verificarsi l’auspicata distensione internazionale, se, fugato il timore di una nuova guerra ed eliminata la necessità di prepararvisi che appunto quella apprensione determina, le piaghe della seconda guerra mondiale potessero essere rapidamente sanate, si aprirebbero probabilmente nuove vie alla nostra emigrazione, la quale potrebbe svolgersi con una intensità oggi sconosciuta. Nell’attesa che questo straordinario sviluppo divenga possibile, bisogna ora accontentarsi di promuovere le condizioni per rendere il flusso emigratorio, in queste circostanze, il maggiore possibile. E si può fare ancora un passo innanzi. </p><p class="paragraph" data-counter="4" id="p-4">Senza pretendere di indurre gli altri a fare quello che per ferree leggi economiche, non possono fare, senza avere l’ingenuità d credere (e di far credere) che in ogni landa vi sia una seria possibilità di far affluire coloni e famiglie, si può, con adeguata azione diplomatica, richiamare i Governi ad una più piena attuazione dei proclamati principi di solidarietà internazionale e far rilevare che per l’interdipendenza dei popoli, ove non si dia la maggior possibile soddisfazione all’esuberanza di mano d’opera dei paesi sovrapopolati, non si assicura veramente il benessere e la pace in nessuna parte del mondo. Si può oggi ancora da tutte le possibili tribune combattere i pregiudizi razziali e religiosi e smascherare l’egoismo degli interessi precostituiti. Si deve infine, con visione realistica e nel quadro della politica estera del nostro <span about="https://w3id.org/moro/enoam/data/121230/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/italia" typeof="deo:Reference">Paese</span>, trovare i mezzi più adatti per ottenere sbocchi emigratori e per collocare all’estero i singoli lavoratori. </p><p class="paragraph" data-counter="5" id="p-5">A questo proposito converrà richiamare le due forme nelle quali si può svolgere l’emigrazione, quella organizzata fra Stati e regolata da accordi internazionali e quella individuale per chiamata di parenti e amici che riescono a procurare una sistemazione soddisfacente in Paese straniero all’aspirante all’espatrio. L’emigrazione individuale (che può essere essa pure protetta, e lo è il più delle volte, da specifici accordi internazionali) è di gran lunga la più importante, quella che ha assicurato e continua ad assicurare il maggiore sviluppo della nostra emigrazione. Essa dà per giunta il maggiore affidamento dal punto di vista morale ed umano, perché assicura un lavoro equamente retribuito ed un ambiente pronto ad accogliere con cordialità e comprensione. </p><p class="paragraph" data-counter="6" id="p-6">Ora appunto questo tipo di emigrazione, la quale si svolge nel binario delle attività economiche normali del Paese di cui si tratta, non richiede straordinari interventi finanziari, non disturba sensibilmente dal punto di vista sociale e politico, deve essere sviluppato, mediante la vigile attenzione e la costante iniziativa della nostra diplomazia. Basterà citare, tra questi ordinati e stabili mercati per il nostro lavoro, la <span about="https://w3id.org/moro/enoam/data/121230/v1/mention-9" class="mention place" id="mention-9" property="dcterms:references" resource="https://w3id.org/moro/enoam/data/argentina" typeof="deo:Reference">Argentina</span> che mediante emigrazione per chiamata ha assorbito ogni anno parecchie decine di migliaia di nostri lavoratori, il <span about="https://w3id.org/moro/enoam/data/121230/v1/mention-10" class="mention place" id="mention-10" property="dcterms:references" resource="https://w3id.org/moro/enoam/data/canada" typeof="deo:Reference">Canadà</span> e l’<span about="https://w3id.org/moro/enoam/data/121230/v1/mention-11" class="mention place" id="mention-11" property="dcterms:references" resource="https://w3id.org/moro/enoam/data/australia" typeof="deo:Reference">Australia</span>. Agli organi responsabili della nostra emigrazione spetta il compito di difendere questo «titolo» di emigrazione contro le falsificazioni e le speculazioni, che lo svuoterebbero di tutto il suo significato. Di più occorre moltiplicare le iniziative idonee a far aumentare le chiamate, ricercando capillarmente negli Stati di immigrazione le fonti di lavoro e fornendo serie indicazioni in ordine ai lavoratori che possono soddisfare quelle esigenze. Tutto ciò comporta un lavoro notevole di organizzazione e richiede una spesa che dovrebbe trovare accoglimento, malgrado le difficoltà di bilancio, per l’incremento che da questo sacrificio può derivare alla nostra emigrazione. Io sono convinto che, se si riuscisse a creare in questo campo una nuova ed agile struttura organizzativa, la nostra emigrazione potrebbe aumentare, a parità di condizioni, di centomila unità all’anno. </p><p class="paragraph" data-counter="7" id="p-7">Tra le possibilità di incremento un cenno a parte meritano le iniziative di colonizzazione che dovrebbero essere finanziate con i fondi ERP<sup><a href="#curatornote-1" id="curatornote-ref-1">[1]</a></sup>. Infatti dall’<span about="https://w3id.org/moro/enoam/data/121230/v1/mention-13" class="mention organization" id="mention-13" property="dcterms:references" resource="https://w3id.org/moro/enoam/data/organizzazione-per-la-cooperazione-economica-europea" typeof="deo:Reference">OECE</span><sup><a href="#curatornote-2" id="curatornote-ref-2">[2]</a></sup> e dall’<span about="https://w3id.org/moro/enoam/data/121230/v1/mention-14" class="mention organization" id="mention-14" property="dcterms:references" resource="https://w3id.org/moro/enoam/data/economic-cooperation-administration" typeof="deo:Reference">ECA</span><sup><a href="#curatornote-3" id="curatornote-ref-3">[3]</a></sup> è stato incluso, per l’anno ‘49-’50, al passivo della nostra bilancia dei pagamenti la somma di 11,3 milioni di dollari da spendersi per l’emigrazione e dei quali 1,3 per l’assistenza tecnica. Finora difficoltà inerenti alla ricerca dei mezzi per la copertura nel bilancio italiano della somma in dollari hanno ritardato la realizzazione, alla quale guardano con vivo interesse gli ambienti internazionali e quelli americani in specie, come ad una prova della nostra capacità di fare in questa materia cose rapide e conclusive. Con queste somme noi dovremmo finanziare imprese di colonizzazione, ad opera di privati o di enti, in <span about="https://w3id.org/moro/enoam/data/121230/v1/mention-15" class="mention place" id="mention-15" property="dcterms:references" resource="https://w3id.org/moro/enoam/data/america-latina" typeof="deo:Reference">America Latina</span>. Evidentemente con 11 milioni di dollari non si può sviluppare un programma grandioso e non sono quindi da attendere, a scadenza prossima, sensibili incrementi nella nostra massa emigratoria. Ma l’esperimento è di grande importanza da due punti di vista. Innanzitutto perché esso, ove abbia successo, servirà a indirizzare l’attenzione di ambienti finanziari internazionali verso le nostre necessità emigratorie, mostrando al tempo stesso la nostra capacità di far rendere bene, in base a criteri economici, il denaro internazionale concesso a questo scopo. E ancora questo afflusso di emigranti nei paesi amici dell’<span about="https://w3id.org/moro/enoam/data/121230/v1/mention-16" class="mention place" id="mention-16" property="dcterms:references" resource="https://w3id.org/moro/enoam/data/america-latina" typeof="deo:Reference">America Latina</span> servirà a rafforzare le nostre fedeli comunità e a dare impulso a nuove chiamate. </p><p class="paragraph" data-counter="8" id="p-8">Restano dunque queste strade, del finanziamento internazionale e dello sviluppo dell’emigrazione per chiamata, che costituiscono per noi serie prospettive di sviluppo emigratorio nel <span about="https://w3id.org/moro/enoam/data/121230/v1/mention-8" class="mention place" id="mention-8" property="dcterms:references" resource="https://w3id.org/moro/enoam/data/america" typeof="deo:Reference">continente americano</span> ed in <span about="https://w3id.org/moro/enoam/data/121230/v1/mention-12" class="mention place" id="mention-12" property="dcterms:references" resource="https://w3id.org/moro/enoam/data/australia" typeof="deo:Reference">Australia</span> e, mediante il primo strumento, forse pure in <span about="https://w3id.org/moro/enoam/data/121230/v1/mention-17" class="mention place" id="mention-17" property="dcterms:references" resource="https://w3id.org/moro/enoam/data/africa" typeof="deo:Reference">Africa</span>. Tutto è che agli organi governativi siano dati i necessari strumenti tecnici e le disponibilità finanziarie indispensabili. Senza attendere grandissime cose, si può in tal caso sperare di passare dagli attuali 200.000 emigranti a 300 o 350.000. Ciò non risolverebbe il problema della nostra esuberanza di mano d’opera, ma potrebbe alleviare in qualche modo la situazione economica del nostro <span about="https://w3id.org/moro/enoam/data/121230/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/italia" typeof="deo:Reference">Paese</span>.</p><ol id="curatorNotes"><li about="https://w3id.org/moro/enoam/data/121230/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> <em>European Recovery Program</em>, piano di investimenti statunitensi per la ricostruzione dell’Europa che prese il nome del segretario di Stato Usa, George C. Marshall (1880-1959). <a href="#curatornote-ref-1">↑</a></li><li about="https://w3id.org/moro/enoam/data/121230/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> L’Oece è l’Organizzazione per la cooperazione economica europea, istituita il 16 aprile 1948 a Parigi. <a href="#curatornote-ref-2">↑</a></li><li about="https://w3id.org/moro/enoam/data/121230/v1/curatornote-3" class="" id="curatornote-3" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Lo <em>European Economic Administration</em> era l’organismo incaricato di gestire lo <em>European Recovery Program</em>.  <a href="#curatornote-ref-3">↑</a></li></ol></body></html>