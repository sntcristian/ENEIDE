<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.1.150" name="dcterms.relation"/><meta content="10.48678/unibo/aldomoro1.3.1.150" name="dcterms.identifier"/><meta content="Moro, Aldo, [Giro elettorale in Puglia], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, Segretario della DC (1959-1963), a cura di Leopoldo Nuti e Paolo Pombeni, edizione e nota storico-critica di Valentina Casini, Bologna, Università di Bologna, 2021. DOI: https://doi.org/10.48678/unibo/aldomoro1.3.1.150." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Segretario della DC (1959-1963), 2021" name="description"/><title>[Giro elettorale in Puglia]</title>
<div id="mentionMeta"><meta about="https://w3id.org/moro/enoam/data/barletta" typeof="dcterms:Location"/><meta about="https://w3id.org/moro/enoam/data/barletta" content="Barletta" property="rdfs:label"/><meta about="https://w3id.org/moro/enoam/data/barletta" property="owl:sameAs" resource="http://www.wikidata.org/entity/Q13470"/><meta about="https://w3id.org/moro/enoam/data/puglia" typeof="dcterms:Location"/><meta about="https://w3id.org/moro/enoam/data/puglia" content="Puglia" property="rdfs:label"/><meta about="https://w3id.org/moro/enoam/data/puglia" content="http://www.wikidata.org/entity/Q1447" property="owl:sameAs" resource="http://www.wikidata.org/entity/Q1447"/><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

<div id="footnoteMeta"><meta about="https://w3id.org/moro/enoam/data/valentina-casini" typeof="foaf:Person"/><meta about="https://w3id.org/moro/enoam/data/valentina-casini" content="Valentina Casini" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1 class="title-1">[Giro elettorale in Puglia]</h1><p>[Discorso a Barletta]</p><p class="paragraph" data-counter="1" id="p-1">Abbiamo preparato il terreno realizzando le fondamentali infrastrutture, formando i nuovi quadri tecnici e, infine, aggredendo la disoccupazione e la sottoccupazione attraverso la creazione di centri industriali. Il Sindaco di <span about="https://w3id.org/moro/enoam/data/131150/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/barletta" typeof="deo:Reference">Barletta</span><sup><a href="#curatornote-1" id="curatornote-ref-1">[1]</a></sup> ha ricordato i molti figli della Terra di <span about="https://w3id.org/moro/enoam/data/131150/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/puglia" typeof="deo:Reference">Puglia</span> che hanno dovuto emigrare all’estero alla ricerca di una attività che non era loro offerta in patria. Ebbene, la nostra azione più che decennale per le infrastrutture, per la preparazione tecnica e psicologica, per l’industrializzazione del Mezzogiorno, per una agricoltura moderna tende a far sorgere qui, nella maggiore misura possibile, gli elementi essenziali per lo sviluppo economico. L’iniziativa privata e il penetrante intervento dello Stato mirano a consentire nel Mezzogiorno la costituzione di fonti di reddito e di lavoro che prima le nostre popolazioni erano costrette a cercare altrove. Il segno dei tempi nuovi è questo; che in un prossimo futuro assisteremo al riflusso in queste zone di una parte della popolazione che si era, in altra epoca, allontanata. Non intendiamo infatti risolvere il problema della occupazione spostando intere popolazioni da una regione all’altra, ma riconsacrando queste terre con un nuovo fecondo sviluppo.</p><p class="paragraph" data-counter="2" id="p-2">Non vogliamo un Mezzogiorno spopolato e improduttivo; la nostra politica ha come obiettivo quello di rinnovare la vita economica, sociale, culturale e spirituale del popolo italiano. Vogliamo che voi, gente del Mezzogiorno, contiate sempre di più nella realtà politica nazionale, così come voi meritate di contare. Avete d’altra parte i titoli per avere un peso nella vita del Paese; voi siete infatti una garanzia di saggezza, una salvaguardia delle migliori tradizioni nazionali, assicurate una espansione efficace ed ordinata sul piano economico e sociale. Torneremo sempre nel Mezzogiorno per trarre stimolo da questa profonda virtù umana e democratica per arricchire di essa la vita nazionale. Del resto la <span about="https://w3id.org/moro/enoam/data/131150/v1/mention-31" class="mention organization" id="mention-31" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span> vuole queste cose per il nostro Paese: difendere la libertà, attuare il progresso nella democrazia. E queste caratteristiche proprie della <span about="https://w3id.org/moro/enoam/data/131150/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> non sono scritte soltanto nel suo programma, non sono unicamente delle parole: sono la realtà della storia di questi anni. Per questo vi diciamo: rispondete, come state rispondendo, all’appello della <span about="https://w3id.org/moro/enoam/data/131150/v1/mention-32" class="mention organization" id="mention-32" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span>: per quello che abbiamo fatto, per quello che ci proponiamo di fare con il vostro aiuto; ripudiate ancora una volta le tentazioni dell’estremismo, rinnovate la fiducia alla <span about="https://w3id.org/moro/enoam/data/131150/v1/mention-33" class="mention organization" id="mention-33" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span> perché essa possa garantire la libertà, il progresso economico e sociale, possa guidare ancora, come ha fatto in tutti questi anni, la rinascita del Mezzogiorno.</p><p class="paragraph" data-counter="3" id="p-3">[Discorso a Bari, all’assemblea dell’Associazione cristiana degli Artigiani italiani]</p><p class="paragraph" data-counter="4" id="p-4">Vi ringrazio anche dell’aspetto più personale e commovente della vostra manifestazione. Vi ringrazio per quello che siete, per quello che avete fatto per la <span about="https://w3id.org/moro/enoam/data/131150/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>. </p><p class="paragraph" data-counter="5" id="p-5">Noi non parliamo soltanto il linguaggio delle cifre, dei consuntivi, delle realizzazioni, perché sappiamo che questo è una sola parte del discorso politico che agli elettori si deve rivolgere. Noi infatti guardiamo all’avvenire, agli impegni ed alle prospettive di domani in un quadro politico generale nel quale sono inserite le aspirazioni degli artigiani. Se la <span about="https://w3id.org/moro/enoam/data/131150/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> è stata alla testa del movimento di progresso del popolo italiano, su di un punto ha un merito incontestabile e pressoché esclusivo e cioè per quanto riguarda la valorizzazione del lavoro autonomo. Tutto quello che è stato fatto partendo, si può dire, dal nulla, da una posizione di libertà, ma indifesa, del lavoro autonomo, fino alla situazione che non ha toccato la libertà ma ha promosso la tutela della categoria, è merito della <span about="https://w3id.org/moro/enoam/data/131150/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>. Ed è naturale che il lavoro autonomo trovi nella <span about="https://w3id.org/moro/enoam/data/131150/v1/mention-9" class="mention organization" id="mention-9" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> la sua espressione politica perché la <span about="https://w3id.org/moro/enoam/data/131150/v1/mention-10" class="mention organization" id="mention-10" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> è un partito che promuove quel progresso della collettività che deve creare le condizioni migliori per la libera esplicazione di tutte le attività sociali. Nel programma della <span about="https://w3id.org/moro/enoam/data/131150/v1/mention-11" class="mention organization" id="mention-11" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> gli artigiani trovano il riconoscimento, in una posizione eminente, delle loro naturali, legittime aspirazioni; aspirazioni conformi agli interessi della categoria ed alle esigenze di uno sviluppo economico e sociale ordinato e sicuro della nazione. Siamo un partito abituato ad onorare la propria firma; non siamo di quelli che assumono la rappresentanza di tutti gli interessi, anche dei più contraddittori tra loro, ben sapendo che non dovranno mai onorare la loro firma. Noi quello che diciamo di fare, nella nostra responsabilità, lo facciamo davvero. Il nostro programma sarà dunque pienamente trasferito nella nostra azione di governo. Questo vuol dire che la <span about="https://w3id.org/moro/enoam/data/131150/v1/mention-12" class="mention organization" id="mention-12" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> ha chiara la visione delle possibilità di sviluppo della vita economica e sociale del Paese. Voi avrete una sempre maggiore comprensione da parte della comunità; avrete una parte notevole in una vita che si sviluppa e si articola nella varietà. Pensiamo a una società che si sviluppa armonicamente, nella quale le diverse categorie sociali abbiano la loro posizione; una società giusta, equilibrata, senza zone di ombra, dove sia lo Stato a rendere equamente giustizia. Perciò poniamo l’accento sulle nostre peculiari impostazioni volte all’impegno della collettività, a dare un giusto posto all’iniziativa dello Stato, permeate da un senso di profondo rispetto per la libertà e l’autonomia della persona umana.</p><p class="paragraph" data-counter="6" id="p-6">Ci rivolgiamo certo a tutte le categorie nel nostro impegno di dare a tutti giustizia, di fare tutti partecipi della vita democratica; ma vi sono alcune categorie più tipicamente nostre alle quali affidiamo il compito di stabilizzare la società italiana, di essere garanti della democrazia italiana. Fra queste categorie vi siete voi artigiani, partecipi naturali di una società libera, matura, evoluta, giusta, una società che difende se stessa, il suo modo di sviluppo nella libertà. Queste cose affida a voi la <span about="https://w3id.org/moro/enoam/data/131150/v1/mention-13" class="mention organization" id="mention-13" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>, partito impegnato a realizzare nella democrazia il progresso del Paese in una posizione dominante ma non esclusiva. Lo sforzo fatto in questi anni è stato appunto quello di stabilizzare la società italiana, attraverso lo sviluppo impetuoso della giustizia, il rafforzamento della libertà e della democrazia nella coscienza dei cittadini. Ecco perché ci siamo qualificati, senza vuoto orgoglio, ma con senso profondo di responsabilità, quale partito garante della giustizia, delle permanenti condizioni di libertà. Partito garante, responsabile, che guiderà lo sviluppo ulteriore della vita politica, economica e sociale del Paese.</p><p class="paragraph" data-counter="7" id="p-7">Non mi sfiora infatti il dubbio che non sia la <span about="https://w3id.org/moro/enoam/data/131150/v1/mention-14" class="mention organization" id="mention-14" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> a guidare domani ancora una volta, in una posizione eminente, la vita politica del Paese. Non saranno realizzate le speranze di coloro che ci vedono uscire dalla scena politica, lasciando un vuoto che dovrebbe far paura a tutti; ma anche coloro che si immaginano una media o piccola mortificazione della <span about="https://w3id.org/moro/enoam/data/131150/v1/mention-15" class="mention organization" id="mention-15" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>, saranno delusi. Così sarà deluso chi sogna di vedere crescere intorno ad una <span about="https://w3id.org/moro/enoam/data/131150/v1/mention-16" class="mention organization" id="mention-16" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>, fortemente o mediamente rimpicciolita, due ali democratiche e laiche maggiormente consistenti in modo da rendere minore l’iniziativa e la presenza del nostro partito nella società italiana. Sbagliano gli innamorati delle precisioni geometriche, sbagliano questi, per i quali, piuttosto che la storia gloriosa, l’esperienza illuminata della <span about="https://w3id.org/moro/enoam/data/131150/v1/mention-17" class="mention organization" id="mention-17" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> che ha guidato per 20 anni la vita politica del Paese, vale di più un avallo diverso e non sperimentato, purché sia di tipo laico. Capisco la loro fretta, ma credo che li deluderemo, credo che il popolo italiano li deluderà. Vogliamo lasciare tanto spazio alle altre forze politiche in ragione delle loro tradizioni e dei loro ideali, ma vogliamo riservarci tanto spazio quanto ci spetta perché abbiamo la forza che conviene alla funzione che svolgiamo nel Paese. Non siamo degli abusivi, non occupiamo nessuno spazio che non ci spetta; occuperemo tutto lo spazio che serve nell’interesse del Paese. Chi potrebbe realizzare al nostro posto questa grande mobilitazione di popolo; questa profonda intesa con le categorie sociali; chi potrebbe dare al popolo italiano il senso di sicurezza che la <span about="https://w3id.org/moro/enoam/data/131150/v1/mention-18" class="mention organization" id="mention-18" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> ha dato? Altri ideali, altre esperienze non potranno realizzare quella forte unità che incute rispetto e speranza, come ha fatto la <span about="https://w3id.org/moro/enoam/data/131150/v1/mention-19" class="mention organization" id="mention-19" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>. Non diamo dimissioni, difendiamo tutta intera la <span about="https://w3id.org/moro/enoam/data/131150/v1/mention-20" class="mention organization" id="mention-20" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>. A voi, lavoratori autonomi, diamo questo compito: fate forte la <span about="https://w3id.org/moro/enoam/data/131150/v1/mention-21" class="mention organization" id="mention-21" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> nell’interesse del Paese.</p><p class="paragraph" data-counter="8" id="p-8">[Discorso a Bari, ad un’assemblea di studenti universitari]</p><p class="paragraph" data-counter="9" id="p-9">Siamo rivolti a voi, giovani studenti, non per una ragione di opportunità, per aggiogarvi come che sia al nostro carro, ma perché portate una realtà nuova che dobbiamo conoscere, perché non potremmo assolvere la nostra funzione nella vita nazionale se non foste presenti in noi. Contribuiamo a prepararvi alla vita di domani, dove sarete protagonisti in tutti gli ordini: spirituale, culturale, professionale, strettamente politico. A voi consegneremo il potere nel naturale succedersi delle generazioni. E la società di domani si affida nelle vostre mani. È questo per me motivo di grande conforto: il nostro lavoro presente è temporaneo, ma non c’è da spaventarsi perché dietro di noi, dietro il nostro impegno, e forse la nostra stanchezza, ci sono le nuove leve che arrivano, già preparate e che, se cammineranno bene, saranno ancor più preparate, in condizioni di assicurare nel modo migliore la continuità del nostro impegno sociale, culturale e politico. Ho profonda fiducia nei giovani; non condivido quella visione artificiosa e marginale che dipinge i giovani non in modo vero: c’è serietà infatti nella gioventù, risorse intellettuali e morali, c’è una grande capacità di impegnarsi al servizio degli ideali umani e della comunità nazionale. Ecco, noi abbiamo un programma politico indirizzato per una parte notevole ai giovani. Non che finora non ci siamo occupati dei giovani e della scuola italiana: ritenere ciò sarebbe falsare la verità. In questo settore sono stati fatti passi innanzi enormi<sup><a href="#curatornote-2" id="curatornote-ref-2">[2]</a></sup>.</p><p class="paragraph" data-counter="10" id="p-10">Anni addietro l’università disponeva solo di pochi assistenti, il corpo degli insegnanti era estremamente ridotto, le risorse didattiche complementari scarse e talvolta pressoché inesistenti in molti atenei. Se si fa il parallelo, anche solo sotto questo profilo, si deve riconoscere che oggi vi è un ricco quadro di assistenti universitari, di ricercatori in condizione di dedicarsi allo studio e alle attività scientifiche. Solo cinque anni fa il bilancio del ministero della Pubblica Istruzione era poco più di 400 miliardi; oggi supera largamente gli 800 miliardi ed è il più grande bilancio dello Stato. Si deve dire perciò che non abbiamo dimenticato la gioventù italiana e lo strumento fondamentale che è la scuola. Si è svolto un impegno continuo in questi anni. Alcune cose sono venute da sé perché con la libertà è la società intera che si muove, è lo sviluppo sociale, economico e politico che fa esplodere esigenze nuove. Ma molte cose le abbiamo secondate noi. Certo, uomini e istituzioni tenevano dietro a fatica alla espansione tumultuosa che ha caratterizzato la nostra società. Ma l’abbiamo seguita con tutto il nostro impegno. Le tappe di essa sono: una scuola elementare che raggiunge ormai limiti estremi della capillarità; una scuola media dell’obbligo che deve coprire l’intera area della popolazione scolastica, ma che già tocca l’85 per cento di essa, con una crescente distribuzione, secondo giustizia, in quest’ordine di insegnamento; una scuola professionale che si è sviluppata in modo impetuoso; una scuola secondaria superiore che si va adeguando per articolazione e consistenza alle nuove esigenze della società, garantendo un maggior inserimento dei giovani, senza differenza di classe e di origine sociale. È tutto un mondo nuovo che si è messo in movimento.</p><p class="paragraph" data-counter="11" id="p-11">Noi, qui, abbiamo un programma preciso e impegnativo: completare la scuola dell’obbligo, riformare come è indispensabile, una volta che si è creata appunto una scuola dell’obbligo che sia principio di uguaglianza e non di differenza di classi, la scuola superiore con un maggior adeguamento alle esigenze sociali di oggi, e facendo sì che in essa entri il maggior numero possibile di giovani e vi restino il più a lungo possibile, per un apprendimento il più profondo possibile, senza altra discriminazione che non sia quella del merito. Lo Stato deve aiutare, finanziare tutti quelli che meritano di studiare, per vocazione e capacità, e che ne hanno quindi il pieno diritto. E poi c’è l’università che attende serie riforme. Abbiamo date anche delle indicazioni: una università pienamente autonoma, opportunamente specializzata, più vicina nei settori tecnici al mondo economico e a quello dell’industria e delle applicazioni tecniche, che stabilisca una organica collaborazione tra quanti vivono in essa. Vogliamo sviluppare perciò la scuola sulla base della nostra equilibrata visione delle cose, corrispondendo ad un tempo alle esigenze tecniche e alla tradizione umanistica della nostra cultura. Al di fuori della scuola, vogliamo chiamare i giovani ad assumere sempre più la corresponsabilità nella loro preparazione umana.</p><p class="paragraph" data-counter="12" id="p-12">Crediamo che in un quadro di assoluta libertà per le forme educative, vi siano dei compiti per la collettività. I giovani stessi devono prendere in mano in una qualche misura la loro preparazione al domani. Non vogliamo lasciarvi soli ma vogliamo che voi siate presenti, corresponsabilmente impegnati nel lavoro che tende a prepararvi. La democrazia si sviluppa quando la gioventù avverte che c’è nei suoi confronti fiducia, che si chiede qualche cosa ma che si fa conto sull’apporto che essa può dare per il futuro del Paese. La <span about="https://w3id.org/moro/enoam/data/131150/v1/mention-22" class="mention organization" id="mention-22" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> vuol essere un partito capace di colloquio con i giovani: l’esperienza ci dice che questo colloquio è avvenuto ed avviene. In misura eccezionalmente alta, le nuove leve elettorali si orientano verso la <span about="https://w3id.org/moro/enoam/data/131150/v1/mention-23" class="mention organization" id="mention-23" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>. Ciò vuol dire che non siamo un partito invecchiato, che vive di rendita sul passato, sulla sua classe dirigente, su di un elettorato che si consuma mano a mano. Siamo un partito giovane, che ravviva continuamente le sue esperienze e la sua classe dirigente. È un partito dove i giovani sono massa; sono venuti a noi e continuano a venire per quello che abbiamo fatto e per quello che ci ripromettiamo di fare, per il rispetto che abbiamo per voi, e che si esprime nella autonomia lasciata pienamente ai giovani entro il nostro partito, perché ci dicano come, a loro parere, deve essere condotta la vita nazionale. Ma i giovani vengono a noi anche per una comprensione – che è segno di serietà tanto diversa dalla apparente frivolezza che si denuncia – degli ideali del nostro partito, nel rifiuto di alcune suggestioni ideologiche che si ritiene e si teme siano efficaci nei confronti della gioventù. Si dice che i giovani sarebbero su posizioni radicali, estreme, di rottura. È invece crescente la suggestione per le posizioni equilibrate, ma responsabili, serie, profonde; è crescente la suggestione per la libertà piena, professata nel profondo, comprovata nelle esperienze. I giovani non sono più presi dai miti collettivisti e da tiepide attestazioni di ossequio alla libertà. Guardano alla realtà delle cose e scorgono più chiaramente oggi, dove è la difesa della libertà nel nostro Paese.</p><p class="paragraph" data-counter="13" id="p-13">Nessuno può disconoscere, oltre la professione di fede nella libertà, la difesa effettiva che abbiamo compiuto della libertà di scelta politica del popolo italiano. In tutti questi difficili anni, nessuno è riuscito a strappare al popolo italiano la libera disponibilità del suo destino. Sono sicuro che i giovani apprezzano questa padronanza di sé che è loro affidata e che è loro garantita. I giovani sono per la libertà, ma non per la libertà con compromessi; sono per il progresso sociale, sono per la giustizia, sono a buon diritto frettolosi. C’è infatti una naturale impazienza giovanile che va rispettata. Chiediamo loro di poter riproporre la candidatura, a essere il partito dei giovani perché sappiamo rispondere alla richiesta impetuosa di giustizia che ci viene dal mondo giovanile. Vogliamo far diventare tutti gli italiani più eguali al più alto livello della società. Eguali non nel senso di una mortificazione, ma nel senso della libertà e della giustizia; eguali non al più basso livello, ma al più alto, in una società che rompe le sue disparità, portando le posizioni marginali a essere posizioni centrali, a fare tutti egualmente partecipi dei beni della vita, tutti protagonisti della vicenda politica del nostro Paese.</p><p class="paragraph" data-counter="14" id="p-14">Vi sembra talvolta che questo processo sia più lento rispetto alla vostra impazienza. Ma le nostre sono cose fatte e non promesse, e il fare è molto più importante del dire. Se qualche cosa può apparire più lenta, si riconosca che la nostra è opera concreta, che in questi anni ha largamente trasformato il volto del Paese. Non ci soffermiamo però sulle posizioni raggiunte, non vogliamo essere i soli a dire una parola costruttiva, perché siamo pronti a tutte le oneste collaborazioni politiche. Ma in questo processo di sviluppo della giustizia per le categorie sociali e le regioni d’<span about="https://w3id.org/moro/enoam/data/131150/v1/mention-34" class="mention place" id="mention-34" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, di promozione della libertà, noi vogliamo essere i maggiori protagonisti.  La nostra non è una pretesa infondata, crediamo di essere necessari al nostro Paese oggi come ieri, così come siamo. Se il popolo italiano riesce ad avere un grande principio di unità, se tredici milioni di italiani consentono nella varietà delle loro posizioni, intorno agli ideali democratici e cristiani, cominciano a trovare un centro di unità, è un volto sicuro per la democrazia e per il Paese quello che si delinea. Così non sarebbe se fosse troppo variegato e composito il volto della democrazia italiana. Abbiamo con questa nostra forza di base guidato il Paese, impedito la degenerazione politica che è avvenuta in altre nazioni, là dove la esistenza di molti partiti, eguali tra loro, ha determinato lo sfacimento del senso unitario della nazione, e ha portato a forme personali di potere. In <span about="https://w3id.org/moro/enoam/data/131150/v1/mention-35" class="mention place" id="mention-35" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> questo non è avvenuto perché c’è la forza della nostra tradizione, l’ideale vivo del nostro partito. Questa è stata la funzione vitale della <span about="https://w3id.org/moro/enoam/data/131150/v1/mention-24" class="mention organization" id="mention-24" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>. Un eccesso di articolazione a scapito del grande principio unitario che è la <span about="https://w3id.org/moro/enoam/data/131150/v1/mention-25" class="mention organization" id="mention-25" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>, indebolirebbe la vita democratica in <span about="https://w3id.org/moro/enoam/data/131150/v1/mention-36" class="mention place" id="mention-36" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>. Ecco perché compiamo il dovere di difendere serenamente la forza della <span about="https://w3id.org/moro/enoam/data/131150/v1/mention-26" class="mention organization" id="mention-26" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>.</p><p class="paragraph" data-counter="15" id="p-15">Parlavo prima agli artigiani, dicendo che essi sono una forza di stabilità politica e democratica e ad essi, la cui presenza mi pareva congeniale alla funzione della <span about="https://w3id.org/moro/enoam/data/131150/v1/mention-27" class="mention organization" id="mention-27" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>, affidavo il compito di difendere la <span about="https://w3id.org/moro/enoam/data/131150/v1/mention-28" class="mention organization" id="mention-28" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>. Lo stesso dico a voi: difendete la <span about="https://w3id.org/moro/enoam/data/131150/v1/mention-29" class="mention organization" id="mention-29" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> se avete trovato in noi dei meriti storici e delle garanzie per l’avvenire. Il voto dei giovani sarà ad un tempo un contributo dato alla stabilità politica e una garanzia per il domani della <span about="https://w3id.org/moro/enoam/data/131150/v1/mention-30" class="mention organization" id="mention-30" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> nella democrazia italiana.</p><ol id="curatorNotes"><li about="https://w3id.org/moro/enoam/data/131150/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/valentina-casini" typeof="fabio:Comment"> Carlo Ettore Borgia (1922-2006), medico pediatra e dirigente locale della Dc, fu sindaco di Barletta dal 1962 al 1964. <a href="#curatornote-ref-1">↑</a></li><li about="https://w3id.org/moro/enoam/data/131150/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/valentina-casini" typeof="fabio:Comment"> Con la Legge 31 dicembre 1962, n. 1859, era stata istituita la scuola media unificata, con la quale fu normato l’obbligo di istruzione fino a 14 anni, già previsto dalla riforma Gentile del 1923. <a href="#curatornote-ref-2">↑</a></li></ol></body></html>