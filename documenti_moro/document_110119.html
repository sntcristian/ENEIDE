<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.1.0.119" name="dcterms.relation"/><meta content="10.48678/unibo/aldomoro1.1.0.119" name="dcterms.identifier"/><meta content="Moro, Aldo, Un mondo migliore, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 1, Gli anni giovanili (1932-1946), a cura di Gaetano Crociata e Paolo Trionfini, edizione e nota storico-critica di Tiziano Torresi, Bologna, Università di Bologna, 2021. DOI: https://doi.org/10.48678/unibo/aldomoro1.1.0.119." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Gli anni giovanili (1932-1946), 2021" name="description"/><title>Un mondo migliore</title>
<div id="mentionMeta"><meta about="https://w3id.org/moro/enoam/data/chiesa" typeof="foaf:Organization"/><meta about="https://w3id.org/moro/enoam/data/chiesa" content="Chiesa" property="rdfs:label"/><meta about="https://w3id.org/moro/enoam/data/chiesa" property="owl:sameAs" resource="http://www.wikidata.org/entity/Q34651"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>Un mondo migliore</h1><p class="paragraph" data-counter="1" id="p-1">Da tutte la parti è auspicato e promesso un mondo migliore, il quale, conquistato per mezzo dei terribili lutti che oggi colpiscono l’umanità, dovrebbe essere come il premio concesso a compenso di tanta miseria.</p><p class="paragraph" data-counter="2" id="p-2">Questo è, in una parola, tempo di rinnovamento che prepara nel dolore un avvenire più degno. C’è su questo punto una consolante uniformità di giudizi.</p><p class="paragraph" data-counter="3" id="p-3">Contro il pessimismo di chi vive alla giornata, dibattendosi tra mille difficoltà, si pone così solenne l’ottimismo obbligato di coloro che hanno il compito di condurre gli uomini verso il domani, offrendo loro l’impulso di una salda speranza.</p><p class="paragraph" data-counter="4" id="p-4">Naturalmente questa felice unanimità si disperde non appena ci si rifaccia a considerare le formule prospettate, per dare all’umanità questo avvenire migliore. Anzi qualche volta, forse il più delle volte, la formula manca del tutto. Il mondo migliore promesso è una vaga fantasia, ingenua speranza infondata che serve spesso a coprire debolezze o egoismi.</p><p class="paragraph" data-counter="5" id="p-5">Altre volte invece le formule ci sono, ardite formule che meravigliano per la loro compiutezza assai vicina ad un ingenuo semplicismo. Così la formula economica, la quale, riducendo la vita in termini di pesante materialismo e fidando nel potere della forza, e sia pure della forza d’un diritto accomodante, può promettere una piena felicità sulla terra, nella quale l’uomo, domandando poco, non sarà più costretto dal desiderio insoddisfatto.</p><p class="paragraph" data-counter="6" id="p-6">Così la formula politica, la quale, esasperando il significato per l’uomo della vita politica, crede avere tutto conseguito, quando abbia tracciato sapienti confini sociali alle libere attività umane ed abbia dato all’uomo ampio respiro nella organizzazione politica in cui è inserito.</p><p class="paragraph" data-counter="7" id="p-7">Cosi la formula della religiosità laica, la quale, spegnendo ogni sentimento palpitante d’umanità, riducendo in nulla le complesse esigenze dell’animo umano, respingendo l’umiltà disciplinata del rito sociale, incontro delle anime nella città di Dio, lascia l’uomo solo con il terribile peso d’un destino eterno troppo grande per la sua solitudine piena di debolezza.</p><p class="paragraph" data-counter="8" id="p-8">Noi pure vogliamo che il mondo di domani sia migliore di questo che ha conosciuto lo scatenarsi incomposto di tutti gli odi ed ha meritato la più profonda e vasta esperienza di dolore. Ma noi non riusciamo a pensare che il mondo di domani sia davvero tutto bello ed umano e perciò completamente diverso da questo di oggi. Sappiamo che costruirsi il proprio mondo è responsabilità degli uomini, dei quali domani ancora si riprodurranno molte debolezze che hanno oggi insanguinato la nostra umanità. Non crediamo che basti eliminare un ben definito ambiente sociale, togliere dallo svolgimento della nostra storia questa o quella forza di reazione, questo o quell’oscurantismo, per far sì che gli uomini procedano spediti e sicuri sulla via del bene e della felicità. Ammesso pure che sia così facile individuare dov’è il bene e dov’è il male in una società ad un tempo estremamente complessa e paurosamente ipocrita, non pensiamo che la lotta contro il male sia cosa semplice.</p><p class="paragraph" data-counter="9" id="p-9">Non già che per questo si debba rinunziare a volere ed a determinare un mondo più buono, il che sarebbe vigliacco disinteresse inammissibile nel cristiano. Ma proprio il cristiano dev’essere estremamente cauto nel ricercare, dovunque si presentino e spesso nei modi più impensati, le vere cause che ostacolano il progresso nel mondo; intransigente nel rimuoverle in se stesso e negli altri; coraggioso nelle grandi e nelle piccole cose; fiducioso nel lavoro oscuro come e più che nell’opera esteriore e vistosa; paziente nell’anelito infinito del bene.</p><p class="paragraph" data-counter="10" id="p-10">Così noi promettiamo più che altro un difficile e lungo lavoro, i cui effetti non sappiamo se e quando saranno sensibili. La nostra è però, malgrado tutto, una sorridente e seria promessa, perché, a prescindere da ogni altro premio, questo lavoro raccolto e interiore ha il suo stupendo premio in se stesso ogni istante.</p><p class="paragraph" data-counter="11" id="p-11">È naturale però che, promettendo così poco e chiedendo così lungo e serio impegno delle energie dello spirito, noi non riusciamo simpatici a tanti. Certo accarezza di più un paradiso in terra; certo è più accessibile meta una libertà politica che sembri assicurare piena felicità all’uomo; certo ha apparenze più nobili e sdegnose e pare cosa da uomini più raffinati ed evoluti, una religione laica, la quale dia alla vita dello spirito la sua naturale prevalenza, senza costringerla nei limiti dei Sacramenti e della Liturgia.</p><p class="paragraph" data-counter="12" id="p-12">Ma noi pensiamo che la nostra felicità sia più solida e umana di queste tutte, quale che sia il valore di così belle apparenze. Pensiamo, di più, che la più viva sostanza di queste formule sia già nel sapiente equilibrio della vita cristiana, alla quale ricondotte si ritrovano combinate ed inverate.</p><p class="paragraph" data-counter="13" id="p-13">Così noi riconosciamo il valore dell’economia e della politica, ma le subordiniamo al supremo valore umano che è nella comunione dell’uomo con Dio, comunione sociale che involge nella sorte di uno la sorte di tutti i fratelli e crea necessariamente la <span about="https://w3id.org/moro/enoam/data/110119/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/chiesa" typeof="deo:Reference">Chiesa</span> che è ambiente di libertà umile e responsabile. Sappiamo che il mondo migliore non può essere che ispirato alla verità e all’unità; la verità che genera, com’essa sola può fare, l’unità degli spiriti; l’unità che si nutre, e non potrebbe essere altrimenti, di contenuto di verità. Sappiamo che questo mondo sarà generato ogni istante per sforzo umile di tutti e che, in un certo senso, la sua rivelazione sarà lieta e compiuta, ogni qual volta un tale sforzo sia affrontato con vero amore. Sappiamo che la pace degli spiriti sarà realizzata, quando non solo i singoli, ma pure gli Stati, vivranno in comunione di fede e di amore nella universale mistica realtà della <span about="https://w3id.org/moro/enoam/data/110119/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/chiesa" typeof="deo:Reference">Chiesa</span>.</p></body></html>