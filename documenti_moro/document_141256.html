<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.1.256" name="dcterms.relation"/><meta content="10.48678/unibo/aldomoro1.4.1.256" name="dcterms.identifier"/><meta content="Moro, Aldo, [Discorsi a Mestre e a Brescia in vista delle elezioni], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Al ministero degli Esteri e all’opposizione nel partito (giugno 1968 – maggio 1973), a cura di Guido Formigoni e Agostino Giovagnoli, edizione e nota storico-critica di Enrico Palumbo, Bologna, Università di Bologna, 2021. DOI: https://doi.org/10.48678/unibo/aldomoro1.4.1.256." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Al ministero degli Esteri e all’opposizione nel partito (giugno 1968 – maggio 1973), 2021" name="description"/><title>[Discorsi aMestree aBresciain vista delle elezioni]</title>
<div id="mentionMeta"><meta about="https://w3id.org/moro/enoam/data/brescia" typeof="dcterms:Location"/><meta about="https://w3id.org/moro/enoam/data/brescia" content="Brescia" property="rdfs:label"/><meta about="https://w3id.org/moro/enoam/data/brescia" property="owl:sameAs" resource="http://www.wikidata.org/entity/Q6221"/><meta about="https://w3id.org/moro/enoam/data/mestre" typeof="dcterms:Location"/><meta about="https://w3id.org/moro/enoam/data/mestre" content="Mestre" property="rdfs:label"/><meta about="https://w3id.org/moro/enoam/data/mestre" property="owl:sameAs" resource="http://www.wikidata.org/entity/Q541405"/><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/><meta about="https://w3id.org/moro/enoam/data/partito-comunista-italiano" typeof="foaf:Organization"/><meta about="https://w3id.org/moro/enoam/data/partito-comunista-italiano" content="Partito Comunista Italiano" property="rdfs:label"/><meta about="https://w3id.org/moro/enoam/data/partito-comunista-italiano" property="owl:sameAs" resource="http://www.wikidata.org/entity/Q461886"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>[Discorsi a Mestre e a Brescia in vista delle elezioni]</h1><p class="paragraph" data-counter="1" id="p-1">L’on. Aldo Moro, parlando a <span about="https://w3id.org/moro/enoam/data/141256/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/brescia" typeof="deo:Reference">Brescia</span> come prima a <span about="https://w3id.org/moro/enoam/data/141256/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/mestre" typeof="deo:Reference">Mestre</span> per la campagna elettorale, ha ribadito la differenziazione e contrapposizione della <span about="https://w3id.org/moro/enoam/data/141256/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> nei confronti del comunismo, la quale costituisce una costante della politica italiana. È su questa base, che significa un’alternativa democratica e progressista al <span about="https://w3id.org/moro/enoam/data/141256/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">Partito Comunista</span>, che la vita italiana è stata per molti anni equilibrata e stabilizzata. Di siffatto equilibrio e di siffatta stabilità v’è ancor oggi bisogno, sicché è del tutto naturale che si riproducano le condizioni che li hanno fin qui assicurati. La <span about="https://w3id.org/moro/enoam/data/141256/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> è stata altrettanto ferma nel mantenere la sua opposizione al comunismo, quanto nel qualificarla, in modo da differenziarla dalle spinte reazionarie, latenti o presenti nella nostra società. Il nostro anticomunismo non è dunque certo, e tale non è mai stato, quello della destra reazionaria.</p><p class="paragraph" data-counter="2" id="p-2">Il rispetto che abbiamo per il gioco democratico e parlamentare, il raccordo che teniamo con le forze sociali nelle loro molteplici e significative espressioni hanno sempre consentito, nella durezza polemica, un confronto del quale non abbiamo paura e nel quale riteniamo di avere titoli per prevalere. Noi sentiamo il richiamo al significato civile e costruttivo della nostra lotta politica, ma non siamo disponibili per opportunismi, debolezze o acquiescenze. Ne prendano atto anche alcuni critici, che pure dovrebbero rifuggire dal collocarsi su certe piattaforme polemiche, superficiali e rozze. Per essere diversi e contrapposti al comunismo c’è per noi qualche ragione di più che non sia quella, addotta da altri, del collegamento internazionale, che pone il <span about="https://w3id.org/moro/enoam/data/141256/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">Partito Comunista</span> fuori del quadro politico, europeo ed atlantico, che è proprio del nostro Paese. Noi che non siamo marxisti, ma democratici, non ci limitiamo a rilevare quanto pesi e sia ancora destinata a pesare la solidarietà proletaria internazionale, ma rileviamo fermamente il nostro dissenso da una concezione del mondo e da un modello di sviluppo sociale, che ci sembrano contrastare con il nostro pluralismo ed umanesimo.</p><p class="paragraph" data-counter="3" id="p-3">Benché, con la rottura del monolitismo comunista, i lineamenti di questo disegno siano incerti, ne sappiamo quanto basta, per ritrovarci diversi e per riconfermare la impossibilità di una intesa o collaborazione politica con il <span about="https://w3id.org/moro/enoam/data/141256/v1/mention-9" class="mention organization" id="mention-9" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">Partito Comunista</span>. In questa chiara impostazione possiamo respingere nettamente e freddamente le accuse di indulgenza e di compiacenza che ci vengono da settori nei quali della coerenza si fa, per lo meno, un uso intermittente.</p><p class="paragraph" data-counter="4" id="p-4">La <span about="https://w3id.org/moro/enoam/data/141256/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> ha affermato, soprattutto in momenti di sviluppo sociale e politico, il valore del confronto democratico. Ma essa ha pure sottolineato l’autonomia della coalizione di centro-sinistra ed il suo significato come l’espressione più appropriata dell’equilibrio sociale e politico del Paese. Per quanto sta in noi abbiamo messo in guardia, e non da oggi, di fronte ad ogni pericolosa evasione dal presente ed al rischio di superare il limite costituito da una indiscutibile piattaforma democratica, nella quale, secondo la intuizione originaria, la politica di centro-sinistra dev’essere collocata. Questo spirito pensiamo che possa e debba essere conservato, sì da dare la più larga base popolare allo Stato democratico e fare di esso il baluardo contro ogni violenza e lo strumento per incanalare in modo costruttivo l’inquietudine sociale del nostro tempo. Tutti coloro che comprendono i grandi problemi dello Stato democratico oggi, devono dimostrare di essere in condizione e di avere la volontà di concorrere a risolverli.</p><p class="paragraph" data-counter="5" id="p-5">Viene naturale, ha concluso l’on. Moro, di fare appello ai partiti affinché con grande senso di responsabilità concorrano a costituire una piattaforma di Governo, libera da ipoteche comuniste, fermamente contrapposta allo schieramento reazionario, sicuramente democratica ed avanzata sul terreno sociale e politico.</p></body></html>