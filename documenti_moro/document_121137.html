<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.137" name="dcterms.relation"/><meta content="10.48678/unibo/aldomoro1.2.1.137" name="dcterms.identifier"/><meta content="Moro, Aldo, Ammonimento, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.137." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Ammonimento</title>
<div id="mentionMeta"><meta about="https://w3id.org/moro/enoam/data/assemblea-costituente" typeof="foaf:Organization"/><meta about="https://w3id.org/moro/enoam/data/assemblea-costituente" content="Assemblea Costituente" property="rdfs:label"/><meta about="https://w3id.org/moro/enoam/data/assemblea-costituente" content="http://www.wikidata.org/entity/Q1053185" property="owl:sameAs" resource="http://www.wikidata.org/entity/Q1900755"/><meta about="https://w3id.org/moro/enoam/data/chiesa" typeof="foaf:Organization"/><meta about="https://w3id.org/moro/enoam/data/chiesa" content="Chiesa" property="rdfs:label"/><meta about="https://w3id.org/moro/enoam/data/chiesa" property="owl:sameAs" resource="http://www.wikidata.org/entity/Q34651"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>Ammonimento</h1><p class="paragraph" data-counter="1" id="p-1">La <span about="https://w3id.org/moro/enoam/data/121137/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/assemblea-costituente" typeof="deo:Reference">Costituente</span> ha posto termine ormai alla trattazione dei problemi che più da vicino interessano i cattolici italiani. Sono state prese attraverso appassionati ed appassionanti dibattiti decisioni di estrema gravità sui rapporti tra Stato e <span about="https://w3id.org/moro/enoam/data/121137/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/chiesa" typeof="deo:Reference">Chiesa</span>, su la famiglia, su la scuola. E malgrado l’intimo collegamento di tali problemi, i quali sono piuttosto altrettanti aspetti di un unico problema di libertà e di civiltà cristiana, le risoluzioni non sono state tra loro coerenti ed informate ad un unico principio. Frutto questo non solo di un certo disordine esterno nelle discussioni e nelle votazioni, ma del carattere precario ed oscillante di una maggioranza parlamentare sollecita di salvaguardare le ragioni supreme della civiltà cristiana nel nostro paese.</p><p class="paragraph" data-counter="2" id="p-2">Le nostre considerazioni sono estranee al valore politico degli avvenimenti dei quali ci occupiamo e quindi anche alle determinanti politiche di talune, se pur numerose, incostanti ed insicure maggioranze. Abbandonando così come inutile ogni calcolo intorno ai futuri svolgimenti politici, guardando freddamente ai risultati dell’attività <span about="https://w3id.org/moro/enoam/data/121137/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/assemblea-costituente" typeof="deo:Reference">Costituente</span> così come si è svolta sin qui, non possiamo che lanciare un grido di allarme. La civiltà cristiana nelle sue linee essenziali (non quel che passa per civiltà cristiana e non è), la civiltà cristiana nel suo patrimonio di fede e di moralità è oggi in pericolo. È in pericolo per il minor vigore e la minore coscienza con cui è sentita e vissuta in quest’ora storica dal popolo italiano. È in pericolo per la scarsa sensibilità ideologica che presiede alle scelte ed alle decisioni politiche nel nostro paese, la quale poi è inversamente proporzionale alla forza del motivo ideologico che muove la politica attiva e responsabile, profittando di quella, almeno apparente, indifferenza ed insensibilità. L’ideale di ridurre la politica alla materia del contingente (se pure esso è un ideale apprezzabile) è ben lontano dall’essere realizzato in <span about="https://w3id.org/moro/enoam/data/121137/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>. V’è in questo complesso e vario intrico di propositi, di aspirazioni, di fermenti di nuovo nel quale consiste e dal quale è resa così mossa, appassionante ed umana la nostra vita politica, una vivace, se pur non aspra, istanza polemica contro la civiltà del passato, contro il costume morale consolidato nel nostro popolo, contro le ragioni ideali più vive ed efficaci della nostra coscienza cristiana. Tali cose, intorno alle quali oggi si dà battaglia (e sia pure la più democratica che si possa immaginare), sono a nostro avviso, e malgrado alcune penose incrostazioni che non mancano mai nel vivo flusso della vita morale, il patrimonio più prezioso e la più sicura ragione di vita che abbia il popolo italiano. Il quale, pur nelle sue zone più dissipate e più indifferenti, ove davvero un’era nuova incominciasse ed una nuova civiltà caratterizzasse l’<span about="https://w3id.org/moro/enoam/data/121137/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, sentirebbe come una perdita irrimediabile il tramonto di una rigida tradizione morale che assicurò, sia pur talvolta attraverso a rinunce, la vera libertà dell’uomo. </p><p class="paragraph" data-counter="3" id="p-3">Si tratta dunque di difendere questo patrimonio vitale di una tradizione ancora capace di dominare l’avvenire. Si tratta di difenderla mediante una più raffinata sensibilità umana nel fenomeno politico, una scelta più accurata, una più vigorosa manifestazione di fede proposta come un supremo interesse da tutelare. Si tratta, di più, di toccare le radici del male, di ridestare la coscienza religiosa là dove è spenta o quasi, di rendere più acuta la sensibilità e più vivi e operanti gli interessi spirituali del popolo italiano.</p><p class="paragraph" data-counter="4" id="p-4">Un’azione più decisa in questo senso, un’istanza più viva per il rispetto delle sacre tradizioni dell’<span about="https://w3id.org/moro/enoam/data/121137/v1/mention-7" class="mention place" id="mention-7" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, contribuiscono, oltre tutto, a semplificare ed a rendere meno dura la lotta politica. Finché questi valori saranno oggetto di discussione e di attacco, la difesa dovrà essere vigorosa in ogni trincea ed anche in quella politica. Ma vi è la possibilità di superare questa frattura ed è rimessa alla vibrante coscienza religiosa del popolo, che sappia tutelare i suoi diritti, ed alla intelligente comprensione di chi, avendo responsabilità direttiva nella cosa pubblica, sappia sentire questa richiesta come una suprema esigenza di pace sociale.</p></body></html>