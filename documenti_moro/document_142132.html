<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.2.132" name="dcterms.relation"/><meta content="10.48678/unibo/aldomoro1.4.2.132" name="dcterms.identifier"/><meta content="Moro, Aldo, [Al vertice di Rambouillet], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Il ritorno al centro-sinistra e la “solidarietà nazionale” (giugno 1973 – maggio 1978), a cura di Guido Formigoni e Agostino Giovagnoli, edizione e nota storico-critica di Chiara Zampieri, Bologna, Università di Bologna, 2021. DOI: https://doi.org/10.48678/unibo/aldomoro1.4.2.132." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il ritorno al centro-sinistra e la “solidarietà nazionale” (giugno 1973 – maggio 1978), 2021" name="description"/><title>[Al vertice diRambouillet]</title>
<div id="mentionMeta">
<meta about="https://w3id.org/moro/enoam/data/rambouillet" typeof="dcterms:Location"/>
<meta about="https://w3id.org/moro/enoam/data/rambouillet" content="Rambouillet" property="rdfs:label"/>
<meta about="https://w3id.org/moro/enoam/data/rambouillet" property="owl:sameAs" resource="http://www.wikidata.org/entity/Q191119"/>
<meta about="https://w3id.org/moro/enoam/data/sud-del-mondo" typeof="dcterms:Location"/>
<meta about="https://w3id.org/moro/enoam/data/sud-del-mondo" content="paesi in via di sviluppo" property="rdfs:label"/>
<meta about="https://w3id.org/moro/enoam/data/sud-del-mondo" property="owl:sameAs" resource="http://www.wikidata.org/entity/Q1203182"/>
<meta about="https://w3id.org/moro/enoam/data/italia" typeof="dcterms:Location"/>
<meta about="https://w3id.org/moro/enoam/data/italia" content="Italia" property="rdfs:label"/>
<meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/>
</div>

<div id="footnoteMeta">
<meta about="https://w3id.org/moro/enoam/data/chiara-zampieri" typeof="foaf:Person"/>
<meta about="https://w3id.org/moro/enoam/data/chiara-zampieri" content="Chiara Zampieri" property="rdfs:label"/>
</div>
</head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>
 [Al vertice di
 
  Rambouillet
 
 ]
</h1><p class="paragraph" data-counter="1" id="p-1">
 A proposito della congiuntura economica internazionale, Moro ha condiviso gli orientamenti di massima scaturiti dall’analisi che ne è stata fatta, ed ha dato il suo consenso ai quattro grandi principi che ispireranno in avvenire l’azione dei sei paesi rappresentanti a
 <span about="https://w3id.org/moro/enoam/data/142132/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/rambouillet" typeof="deo:Reference">
  Rambouillet
 </span>
<sup>
<a href="#curatornote-1" id="curatornote-ref-1">
   [1]
  </a>
</sup>
 :
</p><ul>
<li>
  Contrastare le tendenze protezionistiche nel commercio internazionale;
 </li>
<li>
  Favorire i negoziati multilaterali per la liberazione degli scambi;
 </li>
<li>
  Promuovere una sempre più stretta cooperazione tra gli stati;
 </li>
<li>
  Strutturare una politica di interventi a favore dei
  <span about="https://w3id.org/moro/enoam/data/142132/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/sud-del-mondo" typeof="deo:Reference">
   paesi in via di sviluppo
  </span>
  non produttori di petrolio gravati da pesanti deficit di bilancia dei pagamenti.
 </li>
</ul><p class="paragraph" data-counter="2" id="p-2">
 Il presidente del consiglio ha illustrato nei dettagli la situazione dell’economia italiana, precisando che il governo ha inteso e intende affrontare il momento di crisi non soltanto con provvedimenti di carattere congiunturale ma anche con un’azione a medio termine basata su alcuni obiettivi di fondo: evitare che i consumi crescano più degli investimenti, aumentare la capacità fiscale dello stato, incanalare il volume del risparmio verso gli investimenti.
</p><p class="paragraph" data-counter="3" id="p-3">
 Il governo italiano – ha detto Moro – intende reperire, e far reperire alle imprese, i mezzi finanziari necessari alla ripresa degli investimenti mediante un massiccio collocamento di obbligazioni e di titoli di stato presso i risparmiatori. Inoltre, il governo italiano intende rafforzare il prelievo fiscale sulle categorie di reddito tra le quali è apparso più notevole sinora il fenomeno dell’evasione. Il collocamento dei titoli obbligazionari presso il pubblico, e in misura minore presso le banche, darà maggiore elasticità alla politica monetaria, che potrà così agire sulla base monetaria e sul credito bancario in funzione dell’andamento dei conti con l’estero e, in particolare, del movimento di capitali. Moro ha sottolineato che, deliberando questo piano di riconversione a medio termine, il governo riconosce che difficilmente si potrebbe procedere oltre sul piano della politica congiunturale e riconosce altresì che se si vuole uscire dalle sacche della recessione è indispensabile un’azione di lungo respiro che elimini almeno alcune delle principali strozzature strutturali di cui soffre l’economia.
</p><p class="paragraph" data-counter="4" id="p-4">
 Il presidente del consiglio ha riepilogato i dati essenziali, e più aggiornati, dell’economia italiana: rispetto al 1974 il deficit della bilancia dei pagamenti (partite correnti) si è ridotto da 7,7 miliardi di dollari a meno di uno; il tasso di inflazione è passato dal 25 a meno del 18 per cento; i prezzi al consumo hanno mostrato un’importante decelerazione.
</p><p class="paragraph" data-counter="5" id="p-5">
 Di fronte a questi elementi positivi ve ne è uno negativo, la pesante flessione dell’attività produttiva. Nel terzo trimestre del 1975 la capacità utilizzata nell’industria si è ridotta al 68 per cento. Di conseguenza, nonostante che l’intervento della cassa integrazione si sia raddoppiato, la disoccupazione è aumentata ed il suo tasso è passato dal 2,9 del 1974 al 3,5. Questo aumento è particolarmente preoccupante perché l’
 <span about="https://w3id.org/moro/enoam/data/142132/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/italia" typeof="deo:Reference">
  Italia
 </span>
 ha il più basso rapporto di popolazione attiva rispetto agli altri paesi industrializzati. Quest’anno il prodotto nazionale lordo (in termini reali) si ridurrà rispetto al 1974 del 3,3 per cento; è il peggiore risultato dal dopoguerra in poi.
</p><p class="paragraph" data-counter="6" id="p-6">
 Moro ha ricordato i principali provvedimenti congiunturali adottati dal governo, come la riduzione dei tassi di interesse a breve dal 19 al 12 per cento, ed ha concluso che è indispensabile che i paesi economicamente più importanti provvedano ad espandere la loro domanda interna nel quadro di un programma antinflazionistico.
</p><p class="paragraph" data-counter="7" id="p-7">
 Egli ha anche richiamato l’attenzione sul pericolo che per la ripresa viene dall’enorme disavanzo accumulato dai
 <span about="https://w3id.org/moro/enoam/data/142132/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/sud-del-mondo" typeof="deo:Reference">
  paesi in via di sviluppo
 </span>
 non produttori di petrolio nei loro conti con l’estero (25 miliardi di dollari nel 1975 ed altrettanti previsti per il 1976). Con simili debiti questi paesi hanno difficoltà a reperire finanziamenti esteri e di conseguenza sono portati a ridurre il flusso delle loro importazioni, con effetti molto negativi non solo sullo sviluppo economico dei singoli paesi ma anche per l’intero commercio mondiale. Il fatto è particolarmente grave per l’
 <span about="https://w3id.org/moro/enoam/data/142132/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/italia" typeof="deo:Reference">
  Italia
 </span>
 che indirizza verso i paesi emergenti il 30 per cento delle esportazioni.
</p><p class="paragraph" data-counter="8" id="p-8">
 A proposito del commercio internazionale, il presidente del consiglio italiano ha fatto notare che è proprio nei momenti di crisi che va rafforzato, sia pure con gli opportuni adeguamenti, il principio della liberalizzazione degli scambi che ha portato all’impressionante sviluppo verificatosi in questo campo negli ultimi trent’anni.
</p><p class="paragraph" data-counter="9" id="p-9">
 A proposito delle questioni monetarie, Moro ha insistito sull’importanza che non si abbandoni il proposito di pervenire ad un sistema più stabile. Il governo italiano ritiene fondamentale questo obiettivo, non solo dal punto di vista economico ma anche da un punto di vista politico.
</p><ol id="curatorNotes">
<li about="https://w3id.org/moro/enoam/data/142132/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/chiara-zampieri" typeof="fabio:Comment">

   Si tratta del primo vertice dei leader dei principali paesi industrializzati (Francia, Germania, Giappone, Gran Bretagna,
   
    Italia
   
   e Stati Uniti, il futuro G7), tenutosi dal 15 al 17 novembre 1975, nel castello di
   
    Rambouillet
   
   in Francia. L’incontro era stato organizzato, su iniziativa dell’allora presidente francese Giscard d’Estaing, per individuare una linea comune di fronte alla crisi dell’economia globale, seguita al crollo del sistema di Bretton Woods e allo shock petrolifero del 1973.
   <a href="#curatornote-ref-1">
    ↑
   </a>

</li>
</ol></body></html>