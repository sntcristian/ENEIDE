<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.1.0.026" name="dcterms.relation"/><meta content="10.48678/unibo/aldomoro1.1.0.026" name="dcterms.identifier"/><meta content="Moro, Aldo, Natale, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 1, Gli anni giovanili (1932-1946), a cura di Gaetano Crociata e Paolo Trionfini, edizione e nota storico-critica di Tiziano Torresi, Bologna, Università di Bologna, 2021. DOI: https://doi.org/10.48678/unibo/aldomoro1.1.0.026." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Gli anni giovanili (1932-1946), 2021" name="description"/><title>Natale</title>
<div id="mentionMeta"><meta about="https://w3id.org/moro/enoam/data/gesu" typeof="foaf:Person"/><meta about="https://w3id.org/moro/enoam/data/gesu" content="Gesù Cristo" property="rdfs:label"/><meta about="https://w3id.org/moro/enoam/data/gesu" property="owl:sameAs" resource="http://www.wikidata.org/entity/Q302"/><meta about="https://w3id.org/moro/enoam/data/gesu" content="Gesu, Cristo" property="skos:prefLabel"/></div>

<div id="footnoteMeta"><meta about="https://w3id.org/moro/enoam/data/tiziano-torresi" typeof="foaf:Person"/><meta about="https://w3id.org/moro/enoam/data/tiziano-torresi" content="Tiziano Torresi" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>Natale</h1><p class="paragraph" data-counter="1" id="p-1">«La luce risplenderà oggi su noi: perché è nato per noi il Signore; e sarà chiamato Ammirevole, Dio, Principe della pace, Padre del secolo futuro: il Suo regno non avrà fine»<sup><a href="#curatornote-1" id="curatornote-ref-1">[1]</a></sup>.</p><p class="paragraph" data-counter="2" id="p-2">Con queste parole luminose, tutte piene di un’intima gioia e di un senso vivo di ammirazione dinanzi al mistero dell’Incarnazione che si compie, la liturgia del Natale introduce alla celebrazione della Messa natalizia, quasi un invito a sentire e vivere, nello spirito particolare di questo fatto grandioso, la rinnovazione del sacrificio redentore del <span about="https://w3id.org/moro/enoam/data/110026/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/gesu" typeof="deo:Reference">Cristo</span>.</p><p class="paragraph" data-counter="3" id="p-3">E ancora tutta la liturgia della Messa è un richiamo insistente al cristiano, perché riguardi, con particolare attenzione, la sua vita, oggi che una luce più grande, quella del Verbo Incarnato, investe la mente umana e la riempie tutta; perché consideri la sua vita, così spesso dimentica e distratta, in relazione all’esigenza suprema che il Signore fatto uomo le pone.</p><p class="paragraph" data-counter="4" id="p-4">La necessità di tener conto di valori nuovi, di considerare con tutt’altra mentalità, antitetica alla mentalità del non cristiano, la vita, di indirizzare questa, nella concretezza delle sue manifestazioni, anche le più minute, al fine del possesso del Signore, che si dona nell’umiltà, è particolarmente sensibile oggi. Bisogna porsi contro la corrente rapida, travolgente della vita di ogni giorno con i suoi istinti e le sue debolezze, con la mente fissa a questo fatto nuovo di portata immensa, il riscatto dell’uomo servo di sé e del mondo che lo circonda, riscatto operato da un Dio, iniziato oggi con questo prender contatto del Divino con l’umano da redimere, perché sia congiunta l’infinitudine del Divino che giustizi [sic] con la misera realtà umana da riscattare.</p><p class="paragraph" data-counter="5" id="p-5">Il Verbo Incarnato, espressione del Padre, si avvicina all’umano e lo pervade della Sua luce. E l’umano si avvicina al Divino per assorbire questa luce e realizzarla, attuale e viva, nella vita; per tramutare il patrimonio di fede che il Signore ha creato e che rifulge nella mente, in carità operosa che risplenda, anch’essa, nella vita.</p><p class="paragraph" data-counter="6" id="p-6">Adeguare l’opera quotidiana all’esigenza di vivere nel divino, che il Verbo Incarnato fa sensibilmente sentire; ridurre a luminosa e feconda unità il tessuto della vita che tiene ormai conto del valore fondamentale che <span about="https://w3id.org/moro/enoam/data/110026/v1/mention-1" class="mention person" id="mention-1" property="dcterms:references" resource="https://w3id.org/moro/enoam/data/gesu" typeof="deo:Reference">Cristo</span> rappresenta nel mondo, rinascere, con un senso nuovo dei valori eterni, alla vita di grazia, questo il compito del cristiano innanzi al mistero dell’Incarnazione.</p><p>* * *</p><p class="paragraph" data-counter="7" id="p-7">C’è una umana poesia del Natale, alla quale è difficile sottrarsi, tanto immediatamente presente alla nostra anima e pieno nel suo destarsi è il sentimento di gioia serena, di pace, di fraternità che esso determina.</p><p class="paragraph" data-counter="8" id="p-8">Ma non è probabilmente questo stesso riflesso umano, quasi direi sensibile, del Natale altro che l’espressione, forse non del tutto cosciente, di questa gioia spirituale della vita che rinasce, per porsi su di un piano infinitamente più alto, all’apparire sensibile, nella concretezza della carne umana, del Signore del cielo e della terra?</p><p class="paragraph" data-counter="9" id="p-9">Nella notte scura, che fasciava di mistero la grandezza di questo farsi uomo del Signore di tutte le cose, sorse una gran chiarezza di luce ed il silenzio fu rotto, per i poveri pastori sbigottiti dal miracolo ed attenti, dal canto degli Angeli che invocavano gloria al Signore nel più alto dei cieli e pace in terra agli uomini di buona volontà.</p><p class="paragraph" data-counter="10" id="p-10">Anche per tutti i secoli, nel ricordo di quel che fu un giorno realmente, il Verbo si presenta nel grande oscuro di una notte che avvolge lo spirito nella tenebra dell’incertezza, e vi porta la luce: e nella luce risuonano ancora, espressione concreta di quella illuminazione, le parole degli Angeli. Esse pongono insieme due cose, quasi termini indissolubili: la gloria del Signore e la pace dei figli che accolgono con animo puro e disposto il suo messaggio.</p><p class="paragraph" data-counter="11" id="p-11">Gloria a Dio, che manifesta, in questo suo esser nulla, una grandezza infinita che è grandezza di amore. Gloria a Dio, per tutte e in tutte le cose, che col solo essere secondo la sua legge, apportano tutto quello che possono allo splendore della Sua gloria.</p><p>Pace agli uomini.</p><p class="paragraph" data-counter="12" id="p-12">Pace, cioè serenità nel sentire ormai la ragione profonda di un’esistenza indirizzata al possesso del Bene infinito e alla partecipazione alla Sua vita: sicché tutte le cose tristi, di cui può ancora costituirsi una vita, si rasserenano nel possesso, attuato per esse, di qualche cosa che dà felicità senza limiti.</p><p class="paragraph" data-counter="13" id="p-13">Pace: cioè risolversi in un superiore equilibrio del dissidio tra l’uomo e la sua vocazione spirituale e soprannaturale, che è in lui, espressione del divino.</p><p class="paragraph" data-counter="14" id="p-14">Pace: cioè superamento della lotta per il proprio io, ora che questo è stato negato come valore per sé, e nella luce del divino, che inonda ormai tutte le anime, c’è modo di sentirsi uniti tutti in unione mistica, di avvicinarsi al fratello con amore per sentir rispondere con uguale vibrazione del cuore, di vivere una sola vita insieme, in Colui che è tutto a tutti, nella perpetuità dei secoli.</p><p class="paragraph" data-counter="15" id="p-15">Quando più sensibilmente l’equilibrio è rotto e la libertà dell’uomo ha ucciso la sua pace, più risplende l’ideale d’amore che dona la gioia serena.</p><p>Così in quest’ora che viviamo.</p><p class="paragraph" data-counter="16" id="p-16">Ed è forse in questo dissidio più duro che la luce e l’amore del Signore, quando tutto sembra perduto, operano silenziosamente, con particolare efficacia, nel profondo delle anime.</p><p class="paragraph" data-counter="17" id="p-17">Così, certo, in quest’ora tragica che viviamo.</p><p>ALDO MORO</p><ol id="curatorNotes"><li about="https://w3id.org/moro/enoam/data/110026/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/tiziano-torresi" typeof="fabio:Comment"> Introito della seconda messa del Natale, detta “dell’aurora”, che combina le citazioni di <em>Is</em> 9,2.6 e <em>Lc</em> 1,33. Propriamente, in latino: «Lux fulgébit hódie super nos: quia natus est nobis Dóminus: et vocábitur Admirábilis, Deus, Princeps pacis, Pater futúri sæculi: cujus regni non erit finis».  <a href="#curatornote-ref-1">↑</a></li></ol></body></html>