<!DOCTYPE html>
<html><head><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.021" name="dcterms.relation"/><meta content="10.48678/unibo/aldomoro1.3.2.021" name="dcterms.identifier"/><meta content="Moro, Aldo, [Discorso ai giovani maestri dell’Associazione Italiana Maestri Cattolici], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.021." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Discorso ai giovani maestri dell’Associazione Italiana Maestri Cattolici</title>


</head><body><h1 class="title">Discorso ai giovani maestri dell’Associazione Italiana Maestri Cattolici </h1><p class="paragraph" data-counter="1" id="p-1">La vostra presenza qui sta ad indicare che il nostro Paese nel suo sviluppo tumultuoso e difficile ha punti fermi, salde strutture portanti, alle quali ci si può affidare nella certezza, appunto, della solidità di fondo della comunità nazionale. È confortante per me essere qui, non per affrontare problemi della vita economica, non per rilevare gli strappi, cui porre rimedio, nel nostro tessuto sociale, non per fare l'elenco sempre così lungo e, in certo senso, amaro, delle esigenze ancora da soddisfare pur dopo il tanto lavoro svolto in questi anni. Voi siete qui, pieni di vita e di entusiasmo ad approfondire le ragioni della vostra missione di educatori. Ed è importante che voi siate giovani, perché ciò vuol dire che nella scuola italiana il compito dell'educatore suscita ancora attrazione e, soprattutto, per una ragione ideale. C'è da temere quando il rinnovo delle generazioni per l'assolvimento dei compiti sociali non avviene con la precisione richiesta, quando c'è la minaccia del vuoto, il sintomo del disinteresse e della stanchezza. Voi giovani invece, così numerosi ed attenti, siete la testimonianza, appunto, della vitalità del compito educativo. Anche voi avete i vostri problemi, ed è in altra sede che si discute delle vostre esigenze; ma ora non vi occupate di queste cose, vi occupate della vostra missione, del compito umano e civile che vi è affidato. Si tratta di un'enorme responsabilità perché a voi spetta parlare alle anime degli adolescenti ed è questa la cosa più grande cui si possa essere chiamati: la formazione dello spirito dei giovani perché siano quali la società li attende, nella pienezza della loro dignità umana, nella coscienza dei loro diritti e dei loro doveri. </p><p class="paragraph" data-counter="2" id="p-2">Ma voi avete inoltre un raccordo importante con la vita sociale. Non parlate, infatti, solo con i vostri ragazzi, parlate alle loro famiglie, all'ambiente sociale e politico che in tutto il Paese, e soprattutto nei centri dove la vita è più raccolta, si stringe attorno alla scuola, al maestro che rappresenta un naturale criterio di orientamento e di indirizzo nella realtà sociale. Ed è questo un aspetto particolare significativo della vostra missione. Nessun governo infatti potrebbe vincere la sua battaglia di mobilitazione democratica, senza avere una rispondenza nella coscienza pubblica, senza riuscire a creare progressivamente consapevolezza e sensibilità per i problemi del Paese. Mancando queste cose c'è solo anarchia ed egoismo. E necessario che voi ci aiutiate a combattere contro ogni degenerazione, per trovare la via della unità nella libertà, per fare della libertà una forza comunitaria. È un obiettivo che dobbiamo raggiungere insieme in un momento nel quale vi sono talvolta insufficiente sensibilità, disattenzione, stanchezza, dissociazione tra diritti e doveri, spinte disordinate e, in definitiva, un pericoloso pessimismo sulla libertà. Senza correggere questi stati di animo, questi atteggiamenti, non possiamo vincere la nostra battaglia per l'approfondimento della vita democratica del Paese, perché vi siano uomini autenticamente liberi, in una comunità libera. Bisogna spiegare queste cose ai giovani e al più vasto pubblico col quale siete in comunicazione. La democrazia italiana è certo oggi su basi più solide, che gli inizi della nostra esperienza, ma quanta strada si deve ancora percorrere per formare il costume nazionale, perché ogni cittadino si senta veramente libero e responsabile, abbia presenti le ragioni della solidarietà senza della quale non si costruisco una comunità matura e consapevole. Sono questi i compiti da assolvere nel secondo ventennio della vita democratica italiana, per i quali voi siete particolarmente impegnati. Una scuola consapevole della sua missione, dotata di elementi tecnicamente preparati, umanamente sensibile, socialmente e politicamente aperta, è condizione essenziale per rendere stabile e inattaccabile la democrazia italiana. Se essa può essere ancora in qualche punto vulnerabile, tocca a voi aiutarci a colmare queste lacune. </p><p class="paragraph" data-counter="3" id="p-3">Non tutto fanno e possono fare lo Stato, il governo, i partiti. Vi è la società civile che si forma, costruisce se stessa, condiziona gli istituti politici i quali, senza la convinzione e il sostegno appunto della società civile, sarebbero condannati. Anche a voi rivolgo l'invito alla comprensione e alla collaborazione che ho indirizzato a particolari categorie sociali e alle grandi organizzazioni. Completo questa richiesta così vasta formulandola anche a voi, sapendo che voi partite da posizioni più vicine, rispetto a quelle degli interessi, naturalmente contrapposti, nella dialettica della vita economica e sociale. Perciò il mio appello è pressante e fiducioso: date la vostra collaborazione al governo democratico del Paese, nel quale convergono varie forze politiche che sono il riflesso della realtà sociale del Paese. Aiutateci ad assolvere il nostro compito, a chiedere a tutti i cittadini sensibilità, comprensione, solidarietà, a dare ai cittadini la sensazione della propria dignità che si esprime in inalienabili diritti ed imprescrittibili doveri, perché è nella congiunzione dei diritti e dei doveri che si realizza l'ordine democratico. Per parte sua il governo cercherà di darvi in cambio, idealmente la scuola che voi aspettate. Proprio perché avete un'alta coscienza della vostra missione è naturale che vi preoccupiate della scuola dove si sviluppa la vita morale e civile. Una scuola dunque degna, alta, aperta, piena di vivezza e freschezza. </p><p class="paragraph" data-counter="4" id="p-4">Cercheremo di darvi una scuola nella quale tutti possono giungere a sentire la vostra parola; una scuola ben conformata; una scuola senza pregiudiziali classiste nella quale cioè chiunque sia capace possa salire fino ai gradini più alti della vita sociale, una scuola a misura della inquieta e viva società italiana la quale ha in sé straordinarie possibilità di sviluppo e nella quale la scuola appunto può contribuire a realizzare un'ascesa ordinata del popolo italiano. Vi ringrazio della vostra adesione e solidarietà; rivolgo, il mio saluto e l'augurio cordiale a voi e per tramite vostro a tutti i maestri e a tutti gli alunni italiani. </p></body></html>