<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.1.024" name="dcterms.relation"/><meta content="10.48678/unibo/aldomoro1.4.1.024" name="dcterms.identifier"/><meta content="Moro, Aldo, [Discorso a Napoli in vista del congresso], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Al ministero degli Esteri e all’opposizione nel partito (giugno 1968 – maggio 1973), a cura di Guido Formigoni e Agostino Giovagnoli, edizione e nota storico-critica di Enrico Palumbo, Bologna, Università di Bologna, 2021. DOI: https://doi.org/10.48678/unibo/aldomoro1.4.1.024." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Al ministero degli Esteri e all’opposizione nel partito (giugno 1968 – maggio 1973), 2021" name="description"/><title>[Discorso aNapoliin vista del congresso]</title>
<div id="mentionMeta"><meta about="https://w3id.org/moro/enoam/data/napoli" typeof="dcterms:Location"/><meta about="https://w3id.org/moro/enoam/data/napoli" content="Napoli" property="rdfs:label"/><meta about="https://w3id.org/moro/enoam/data/napoli" property="owl:sameAs" resource="http://www.wikidata.org/entity/Q2634"/><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/><meta about="https://w3id.org/moro/enoam/data/quarta-repubblica-francese" typeof="foaf:Organization"/><meta about="https://w3id.org/moro/enoam/data/quarta-repubblica-francese" content="Quarta Repubblica Francese" property="rdfs:label"/><meta about="https://w3id.org/moro/enoam/data/quarta-repubblica-francese" property="owl:sameAs" resource="http://www.wikidata.org/entity/Q69829"/><meta about="https://w3id.org/moro/enoam/data/quinta-repubblica-francese" typeof="foaf:Organization"/><meta about="https://w3id.org/moro/enoam/data/quinta-repubblica-francese" content="Quinta Repubblica Francese" property="rdfs:label"/><meta about="https://w3id.org/moro/enoam/data/quinta-repubblica-francese" property="owl:sameAs" resource="http://www.wikidata.org/entity/Q200686"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

<div id="footnoteMeta"><meta about="https://w3id.org/moro/enoam/data/enrico-palumbo" typeof="foaf:Person"/><meta about="https://w3id.org/moro/enoam/data/enrico-palumbo" content="Enrico Palumbo" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>[Discorso a Napoli in vista del congresso]</h1><p class="paragraph" data-counter="1" id="p-1">L’on. Moro, parlando a <span about="https://w3id.org/moro/enoam/data/141024/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/napoli" typeof="deo:Reference">Napoli</span> ad un’assemblea di democratici cristiani in preparazione del Congresso Nazionale, ha rilevato che solo ora, dopo un lungo silenzio, in seno alla maggioranza comincia a levarsi qualche voce, ad emergere qualche indicazione in vista del dibattito politico e del futuro assetto della <span about="https://w3id.org/moro/enoam/data/141024/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>. Si parla, com’è del resto naturale, in termini polemici. Ma la nota dominante di questa polemica, il che è veramente strano, è un’accusa, più o meno esplicita, rivolta alle opposizioni di perseguire in Congresso una revisione dell’attuale condizione del <span about="https://w3id.org/moro/enoam/data/141024/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">partito</span> per una diversa distribuzione del potere. La critica è ingiusta, se con essa si vuole disconoscere il contenuto d’idee, di proposte e di sensibilità che viene prospettato da coloro che sono stati esclusi all’atto della formazione della maggioranza. Infatti, prima che lamentare il torto subito e chiedere di correggerlo, sono state date indicazioni, che si andranno man mano arricchendo, sulla struttura e funzione della <span about="https://w3id.org/moro/enoam/data/141024/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> nella vita nazionale e sui problemi di schieramento politico e di sviluppo sociale e civile del Paese. Ma la critica appare tanto più ingiusta, in quanto formulata da coloro che convennero da varie parti ad un appuntamento segreto ed esclusivo, al fine di formare la maggioranza che oggi governa il <span about="https://w3id.org/moro/enoam/data/141024/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">partito</span> e di acquisire essi ed essi soli il potere<sup><a href="#curatornote-1" id="curatornote-ref-1">[1]</a></sup>. Nessuna di queste forze ha finora neppure tentato di giustificare in termini politici la stipulazione del patto di alleanza e la delimitazione della maggioranza di fronte alle opposizioni interne. Ci si è riuniti dunque e si sono fatte esclusioni non per serie ragioni politiche, ma per interesse e quindi in termini di puro arbitrio. Perché arbitrio è, nell’ambito di un <span about="https://w3id.org/moro/enoam/data/141024/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">partito</span> che dev’essere sovrattutto una forza unitaria ed unificante, intendersi in pochi, precludendo un discorso politico, dal quale emergano correttamente le proprie convergenze e le divergenze altrui. È questa la ragione di fondo per la quale l’attuale maggioranza appare politicamente illegittima e perciò incapace di rappresentare la <span about="https://w3id.org/moro/enoam/data/141024/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> e di tenere aperto il dialogo con i partiti e con il Paese.</p><p class="paragraph" data-counter="2" id="p-2">In una situazione come questa, che cosa dovrebbero fare gli esclusi, i quali hanno del resto le loro idee, se non chiedere di ridistribuire il potere, e cioè che si rinunci a confiscare a proprio vantaggio la <span about="https://w3id.org/moro/enoam/data/141024/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>? È naturale che questa revisione passi attraverso un confronto politico, quello che è appunto mancato dal maggio 1968 ad oggi. E poiché noi abbiamo frequentemente parlato, comincino a dire gli altri in che misura ritengono le nostre tesi accettabili ed in che misura no e perché. È certo che un chiarimento interno s’impone come condizione della stabilità politica del Paese. Esso è urgente. Quanto prima sarà effettuato, tanto meglio sarà per tutti.</p><p class="paragraph" data-counter="3" id="p-3">Nella tematica precongressuale ritorna inoltre il riferimento ai problemi del Paese ed alla concretezza che deve caratterizzare l’analisi che se ne compie. Non saremo certo noi a negare questa esigenza. Avendo governato per alcuni anni, ha proseguito l’on. Moro, credo di avere sufficiente coscienza delle aspirazioni del popolo italiano e delle correzioni ed integrazioni da apportare al quadro degli impegni programmatici che si sono andati definendo nel corso di questi anni di politica di centro-sinistra. Correzioni ed integrazioni che la veloce evoluzione sociale ha reso necessarie ed anche, in misura sensibile, possibili. A questo proposito vorrei fare alcune osservazioni. Rileverò quindi che, pur dovendo essere presente questa problematica nel dibattito dei partiti, i quali sono chiamati a guardare più lontano che i Governi ed a progettare secondo una più larga prospettiva, certo non si può prescindere in materia come questa dal quotidiano sforzo che il Governo compie, per soddisfare le molteplici esigenze della Nazione. D’accordo che non ci si debba rinchiudere in questa esperienza. Ma neppure sono utili delle fughe in avanti, miracolistiche e sempre promettenti visioni delle cose, le quali costituiscono uno stacco brusco e pericoloso in confronto con una realtà che resta sempre difficile ed aspra, per quanta buona volontà vi s’impieghi. Il metodo della programmazione, cioè della chiarezza, dell’onestà, dell’impegno, dell’eccitamento e coordinamento di tutte le energie creative, delle prospettive rassicuranti a medio termine se non alla scadenza di mesi, deve ottenere tutta la considerazione che merita. Esso è una importante conquista di questi anni che non va perduta, per quanto grandi possano essere le sue imperfezioni. Se un programma può essere purtroppo un libro dei sogni, ancora più pericoloso può essere il sognare, senza sforzarsi di raccogliere i sogni in un libro, che abbia un minimo di coerenza e di serietà.</p><p class="paragraph" data-counter="4" id="p-4">Detto ciò resta chiaro peraltro quale largo spazio vi sia per una discussione e progettazione rinnovatrice della nostra società, soprattutto in ordine ad alcune sue fondamentali strutture. Un riesame veramente aperto sul significato e contenuto, ad esempio, delle autonomie istituzionali e del sistema scolastico, amministrativo e giurisdizionale può dare grande ricchezza, anche in forza di un apprezzabile pluralismo d’interventi, a questo momento politico e contribuire ad avvicinare società civile e società politica.</p><p class="paragraph" data-counter="5" id="p-5">Vorrei però ribadire ancora, ha proseguito l’on. Moro, che la elencazione pure organica dei problemi e la identificazione delle acconce soluzioni da adottare, non possono essere disgiunte dal quadro politico, dai temi relativi allo schieramento delle forze che esprimono e rappresentano politicamente la società italiana. E neppure si può prescindere dal problema di fondo, quello del potere che l’uomo ed il cittadino rivendicano oggi con un vigore nuovo e veramente decisivo.</p><p class="paragraph" data-counter="6" id="p-6">Nell’esame dei problemi si può trovare molta verità, ma non tutta la verità, quella verità finalmente appagante che il nostro tempo richiede. Dalla giusta attenzione rivolta a quello che il popolo italiano domanda non si può approdare ad un qualsiasi pragmatismo, perché è sempre essenziale il problema della rappresentanza politica e del giusto equilibrio che a questo riguardo si realizza, al fine di consentire alla società di riconoscersi il più possibile nel vertice democratico e di accordare la sua fiducia all’azione ordinatrice e riformatrice che, partendo da esso, si viene esplicando.</p><p class="paragraph" data-counter="7" id="p-7">Questi due aspetti sono indissolubili. La pace sociale e politica è legata alla soluzione che, giorno per giorno, si dà ad essi nel segno dell’attenzione, della novità e della creazione.</p><p class="paragraph" data-counter="8" id="p-8">In questo senso la coalizione di larga base popolare che abbiamo costituito, ponendosi come una sintesi consapevole e vitale delle attese e delle ansie dell’intera nazione e perciò sensibile, nella sua piena autonomia, alle forme molteplici, sociali e politiche, nelle quali esse si fanno valere, costituisce un elemento essenziale e non rinunciabile di stabilità politica e di sostegno efficace delle libere istituzioni. Che forze politiche rappresentative vi siano, che esse possano incontrarsi e stare insieme in ragione delle loro affinità e dei compiti ad esse indicati dalla stessa realtà sociale, che una effettiva e viva dialettica si stabilisca come si conviene ad un serio regime democratico, che siano evitati i rischi così delle disgregazioni al modo della <span about="https://w3id.org/moro/enoam/data/141024/v1/mention-10" class="mention organization" id="mention-10" property="dcterms:references" resource="https://w3id.org/moro/enoam/data/quarta-repubblica-francese" typeof="deo:Reference">quarta Repubblica</span> come delle cristallizzazioni e degli irrigidimenti al modo della <span about="https://w3id.org/moro/enoam/data/141024/v1/mention-11" class="mention organization" id="mention-11" property="dcterms:references" resource="https://w3id.org/moro/enoam/data/quinta-repubblica-francese" typeof="deo:Reference">quinta Repubblica</span><sup><a href="#curatornote-2" id="curatornote-ref-2">[2]</a></sup>, oltretutto effimeri perché legati al prestigio di uomini anche se essi sono nella storia<sup><a href="#curatornote-3" id="curatornote-ref-3">[3]</a></sup>, questo è il compito dell’<span about="https://w3id.org/moro/enoam/data/141024/v1/mention-12" class="mention place" id="mention-12" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> e non solo dell’<span about="https://w3id.org/moro/enoam/data/141024/v1/mention-13" class="mention place" id="mention-13" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> in questo momento. Conviene non disperdere, da noi, quel che è stato fin qui realizzato; ma conviene soprattutto, con freschezza, vigore, sensibilità, libertà, fare tutto quell’altro che resta ancora da compiere, per giungere ad un regime nel quale il potere sociale non sia mai messo in forse, e la guida politica né si disperda impotente né si concentri, al contrario, chiudendosi in un esclusivismo settario che nega le basi stesse della democrazia.</p><ol id="curatorNotes"><li about="https://w3id.org/moro/enoam/data/141024/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Il riferimento è all’accordo tra dorotei, fanfaniani e tavianei che aveva portato il 19 gennaio 1969 a eleggere segretario della Dc Flaminio Piccoli, rompendo così con le sinistre del partito e con Moro stesso. <a href="#curatornote-ref-1">↑</a></li><li about="https://w3id.org/moro/enoam/data/141024/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Il riferimento è alla Quarta Repubblica francese, nata all’indomani della seconda guerra mondiale e naufragata nell’instabilità causata dalla crisi algerina, e alla Quinta Repubblica, sorta nel 1958 con l’arrivo al potere di Charles De Gaulle e con la promulgazione di una nuova costituzione che trasformava l’Esagono in una repubblica semipresidenziale. <a href="#curatornote-ref-2">↑</a></li><li about="https://w3id.org/moro/enoam/data/141024/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Negli appunti presi da Corrado Guerzoni, Moro avrebbe pronunciato «anche se essi sono già nella storia», poi nel dattiloscritto il «già» veniva cancellato a penna. Il riferimento è a Charles De Gaulle (1890-1970), il 28 aprile 1969 dimissionario da presidente della Repubblica francese, dopo la sconfitta al referendum del giorno prima sulla riforma del Senato e sull’istituzione delle regioni, consultazione che di fatto si era trasformata in un plebiscito sull’ex generale e sul suo destino politico. <a href="#curatornote-ref-3">↑</a></li></ol></body></html>