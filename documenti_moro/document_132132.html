<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ wdt: http://www.wikidata.org/prop/direct/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.132" name="dcterms.relation"/><meta content="10.48678/unibo/aldomoro1.3.2.132" name="dcterms.identifier"/><meta content="Moro, Aldo, [Resoconto del discorso tenuto a Caserta all’Assemblea di iscritti e simpatizzanti Dc], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.132." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Resoconto del discorso tenuto a Caserta all’Assemblea di iscritti e simpatizzanti Dc</title>
<div id="mentionMeta"><meta about="https://w3id.org/moro/enoam/data/giuseppe-saragat" typeof="foaf:Person"/><meta about="https://w3id.org/moro/enoam/data/giuseppe-saragat" content="Giuseppe Saragat" property="rdfs:label"/><meta about="https://w3id.org/moro/enoam/data/giuseppe-saragat" property="owl:sameAs" resource="http://www.wikidata.org/entity/Q1238"/><meta about="https://w3id.org/moro/enoam/data/giuseppe-saragat" content="giuseppe-saragat" property="wdt:P1986"/><meta about="https://w3id.org/moro/enoam/data/giuseppe-saragat" content="Saragat, Giuseppe" property="skos:prefLabel"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Resoconto del discorso tenuto a Caserta all’Assemblea di iscritti e simpatizzanti Dc </h1><p class="paragraph" data-counter="1" id="p-1"> La giusta esigenza della continuità e stabilità nella vita politica può essere soddisfatta, ove prevalga un profondo senso di responsabilità su visioni parziali e meschine, in una democrazia parlamentare fondata sui partiti. Non v'è dubbio che essi, operando nello spirito della nostra Costituzione, sono il tramite efficace ed insostituibile tra la volontà popolare ed il potere democratico. Per questa via l'opinione pubblica si affina, acquista consapevolezza degli interessi comuni e permanenti, realizza un civile confronto di tesi, si fa valere in modo reale al vertice dello Stato. Nel libero gioco dei partiti vi è dunque la massima garanzia di libertà e di aderenza, peraltro non inerte, della guida politica alla coscienza popolare. Ma v'è anche la garanzia, essa pure indispensabile, che il confronto delle opinioni e la dialettica democratica non degenerino nella confusione, nella discontinuità e nella impotenza. A questo fine occorrono certamente adeguati ordinamenti ed un serio costume democratico. Ma noi non abbiamo motivo di temere - avendo presente il nostro sforzo di piena, anche se graduata, attuazione costituzionale e la crescente consapevolezza civica del popolo italiano che manchino nel nostro sistema mezzi adeguati per comporre in continuità ed unità le libere volontà che si esprimono nella comunità nazionale. L'esperienza dimostra che non v'è una terza strada tra dittatura e democrazia, che le aspirazioni ed i diritti degli uomini emergono come irresistibile esigenza e che essi, scartata la disperata alternativa della tirannia, possono e devono farsi valere e comporsi in unità nel sistema di libertà e di autonomia che oggi, fortunatamente, ci regge. </p><p class="paragraph" data-counter="2" id="p-2">Ora noi abbiamo cominciato a dare e dobbiamo sempre più dare la prova che esiste una maggioranza coerente, stabile, sufficientemente fusa, consapevole non tanto dei suoi diritti, quanto dei suoi compiti nella vita nazionale. Una maggioranza capace di esprimere e di far valere quelle che sono grandi ed intangibili tradizioni del popolo italiano ed insieme le sue profonde e diffuse aspirazioni di elevazione sociale e di giustizia. Ciò richiede l'incontro dei partiti adatti nel significativo e fecondo momento storico nel quale viviamo. Un incontro il quale convogli convinzioni e volontà, per sostenere con una profonda fede nella libertà, il processo di rinnovamento e di sviluppo democratico in corso nella società italiana. I suoi limiti, entro i quali essa si definisce ed opera, sono appunto l'assoluto rispetto per le libertà istituzionali senza alcuna riserva o restrizione ed una reale volontà di rinnovamento che faccia tutti gli uomini, in una visione non classista, ma profondamente democratica, effettivi protagonisti, in posizione di eguale dignità, della vita economica, sociale e politica del Paese. Queste condizioni di fondo sono rispettate e si lavora con serietà, realismo ed impegno, per assicurare l'ordinato sviluppo del popolo italiano. </p><p class="paragraph" data-counter="3" id="p-3">Vi sono naturalmente comprensibili impazienze ed attese proporzionali alle nostre reali possibilità e al ritmo secondo il quale le risorse crescono e possono essere rese disponibili secondo giustizia Ma il Governo ha il dovere di tenere in conto i dati reali della situazione e di determinare una consapevolezza popolare che è certamente possibile nell'attuale grado di maturazione della coscienza civica, circa i limiti di quantità e di tempo del processo di sviluppo. Superare questi limiti sarebbe un cedimento rovinoso ed una concessione solo apparente. Solo coloro che vogliono far balzare il nostro sistema politico ed economico (e ce ne sono a sinistra ed a destra) possono premere perché essi siano superati. </p><p class="paragraph" data-counter="4" id="p-4">Una imprudenza in questa maniera sarebbe rovinosa e frustrerebbe in modo irrimediabile quella prospettiva di ripresa che ormai si manifesta, in modo sicuro, anche se misurato. Ecco perché abbiamo lavorato con tanta attenzione e prudenza, in questi giorni, intorno ai piani di sviluppo della scuola e dell'agricoltura, ai quali pure sono legate tante e sacrosante speranze. Abbiamo soprattutto curato di inquadrare questi impegni nell'insieme delle nostre risorse e della loro prevedibile espansione. Per questo abbiamo chiesto a categorie, altamente benemerite, un temporaneo sacrificio. Noi vorremmo richiamare perciò in questo momento gli italiani a considerare con attenzione il Piano quinquennale di sviluppo, nel cui quadro organico sono indicate le possibilità massime di soddisfazione delle aspirazioni popolari e la distribuzione delle risorse, in modo, a nostro parere, giusto. </p><p class="paragraph" data-counter="5" id="p-5">Le possibilità sono un dato non suscettibile di modificazioni, checché ne dica una polemica demagogica e, per necessità di cose, profondamente ostile ad una razionale programmazione. Sulla distribuzione delle risorse deciderà il Parlamento. Si tratta di una cosa estremamente seria, dunque, nella quale vengono in evidenza limiti insuperabili e tuttavia, in essi, reali possibilità di sviluppo. Del resto, perché non si debba dubitare che siffatte possibilità siano, solo che non manchino il rispetto del limite, l'ordine sociale e la comune volontà di lavorare accanitamente per l'avvenire del Paese, basta considerare quanto grande sia stato il progresso sino ad ora realizzato, passando, in una feconda vita democratica, da una società arretrata e chiusa, ad una società avanzata ed aperta. Basta ricordare, per tutti, l'enorme sviluppo, anche se ancora insufficiente delle istituzioni educative in <span about="https://w3id.org/moro/enoam/data/132132/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> e la crescente partecipazione di tutti i cittadini ai beni della cultura e della preparazione professionale. Il piano è dunque il punto culminante di questa legislatura. La sua, speriamo rapida, approvazione in Parlamento, chiude razionalmente un faticoso periodo di preparazione e ne apre un altro di ordinate e concordate realizzazioni. È per questo che guardiamo a questo evento come ad un momento altamente significativo nella vita della coalizione. Al termine di due anni e più del nostro comune lavoro, abbiamo la coscienza tranquilla. Non abbiamo fatto correre rischi al Paese, non abbiamo disperso nessuna reale possibilità di riordinamento e di sviluppo. Conosciamo le difficoltà di tanti italiani, ma lavoriamo appunto per superarle. Abbiamo la sensazione che la vita sociale e politica del Paese sia più ordinata e serena. È questa la nostra sola ambizione, lavorare per la serenità, per la pace sociale, l'ordinata convivenza civile degli italiani. È questo il nostro impegno ed anche il nostro augurio, formulato quest'ultimo con particolare cordialità in occasione di una grande festa cristiana, ma che ha vivissima risonanza nei cuori degli uomini, e mentre sta per cominciare un nuovo anno che sarà, ne abbiamo fiducia, fecondo di realizzazioni efficaci per gli obiettivi di benessere, di progresso, di civiltà e di pace che sono propri del popolo italiano. Ed all'augurio desideriamo aggiungere un omaggio devoto e riconoscente, nel primo anniversario della sua elezione, al Presidente della Repubblica, on. <span about="https://w3id.org/moro/enoam/data/132132/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/giuseppe-saragat" typeof="deo:Reference">Saragat</span>, che è guida sicura della Nazione e nel quale la Nazione si ritrova unita.  </p></body></html>