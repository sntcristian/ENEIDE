<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.1.0.132" name="dcterms.relation"/><meta content="10.48678/unibo/aldomoro1.1.0.132" name="dcterms.identifier"/><meta content="Moro, Aldo, Confidenze di un professore, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 1, Gli anni giovanili (1932-1946), a cura di Gaetano Crociata e Paolo Trionfini, edizione e nota storico-critica di Tiziano Torresi, Bologna, Università di Bologna, 2021. DOI: https://doi.org/10.48678/unibo/aldomoro1.1.0.132." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Gli anni giovanili (1932-1946), 2021" name="description"/><title>Confidenze di un professore</title>
<div id="mentionMeta"><meta about="https://w3id.org/moro/enoam/data/universita" typeof="foaf:Organization"/><meta about="https://w3id.org/moro/enoam/data/universita" content="Università" property="rdfs:label"/><meta about="https://w3id.org/moro/enoam/data/universita" property="owl:sameAs" resource="http://www.wikidata.org/entity/Q3918"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>Confidenze di un professore</h1><p class="paragraph" data-counter="1" id="p-1">Il tuo entrare nell’<span about="https://w3id.org/moro/enoam/data/110132/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/universita" typeof="deo:Reference">Università</span> ti pone, studente del primo anno, in contatto con un mondo nuovo. Diversi compagni, diversi professori. Non c’è più l’ambiente raccolto ed intimo della scuola media, i pochi compagni conosciuti per lo più da molto tempo, compagni ed anzi amici; i professori cordiali ed accessibili nel quotidiano contatto di un insegnamento dialogato. Questa novità, questa estraneità dell’ambiente accademico, freddo sempre, qualche volta solenne, è l’elemento più sconcertante di questa esperienza.</p><p class="paragraph" data-counter="2" id="p-2">È facile che questo freddo che è intorno fermi lo slancio della tua giovinezza; che questo difetto di confidenza e di cordialità ti faccia sentire solo, troppo debole in tanta solitudine, per affrontare il compito arduo della tua formazione scientifica e umanistica. Bisogna allora che faccia uno sforzo per dissipare, per quel che dipende da te, quest’atmosfera, uno sforzo per credere che effettivamente l’<span about="https://w3id.org/moro/enoam/data/110132/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/universita" typeof="deo:Reference">Università</span> è, come tu aspettavi, un incontro di uomini che collaborano, con possibilità e responsabilità diverse, ad un grande lavoro. Anche i Professori debbono curare, per parte loro, di far lo stesso. Queste poche note vogliono essere un contributo dato per questa chiarificazione, l’indicazione del punto di vista medio dei Professori nei confronti dei giovani loro affidati.</p><p>***</p><p class="paragraph" data-counter="3" id="p-3">Dunque il Professore ti parrà spesso freddo ed estraneo, [pre]occupato del suo studio e del suo lavoro professionale, sfiduciato nei confronti di giovani che non studiano abbastanza o studiano con spirito angustamente utilitario, offendendo la dignità del lavoro scientifico. In questa tua impressione c’è certo qualcosa di vero, ma non è tutto. Indubbiamente le delusioni inevitabili in chi ha da fare con una massa di giovani, ai quali dedica, senza trovare corrispondenza adeguata sempre, il meglio delle sue energie, determinano stati d’animo di pessimismo o aspro o benevolo, di quella cattiva benevolenza che si risolve in indifferenza per la sorte dei giovani.</p><p class="paragraph" data-counter="4" id="p-4">In chi ha dedicato la sua vita alla scuola questa stanca rinunzia a rispondenze e riconoscenze, dapprima desiderate ed attese, pone come un velo di dolore su ogni attività dell’insegnante, qualche cosa che resta almeno nello sfondo, come il peso della dura esperienza della vita, anche in chi con il più grande fervore attende alla sua opera di formazione scientifica e di educazione. Ma è soltanto, il più delle volte, uno sfondo, una sfumatura, che nulla tolgono alla fiducia, all’affetto, all’interessamento del professore nei riguardi dei giovani, che ritornano, generazioni e generazioni, a dargli la certezza di una fresca vita inesauribile.</p><p class="paragraph" data-counter="5" id="p-5">Il professore di <span about="https://w3id.org/moro/enoam/data/110132/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/universita" typeof="deo:Reference">Università</span> è dunque, al di là delle apparenze togate, un amico, che ama la scuola e i giovani e si ritrova in essi, intero. Bisogna, amico studente, che tu sappia capire. Anche dove il disinteresse e la distanza sembrano maggiori (e non è sempre, e non è nemmeno spesso per fortuna), tu saprai leggere con delicatezza il dolore di una rinunzia. Perché se la scuola per te è, fatalmente forse, un episodio sia pure di eccezionale importanza, per chi insegna la scuola è la vita. E non sai che le cose più amate, perché il dolore non sia troppo grande, si guardano da lontano, perché non prendano troppo?</p><p>***</p><p class="paragraph" data-counter="6" id="p-6">Il tuo professore di <span about="https://w3id.org/moro/enoam/data/110132/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/universita" typeof="deo:Reference">Università</span> ti domanda fiducia e collaborazione. Una fiducia, che senza toglierti la personalità permetta e renda fecondo un insegnamento, il quale non avrebbe altrimenti ragion d’essere.</p><p class="paragraph" data-counter="7" id="p-7">Una collaborazione, che basata sulla fiducia, impedisca a quest’ultima di diventare supina accettazione, contrastante alla vivacità vibrata delle conquiste della scienza. Ormai non ti è domandato soltanto di studiare con volonterosa disciplina, ma di collaborare, ben più, imparando, allo stesso progresso del pensiero e della tecnica delle varie professioni. Un primo tempo, esso stesso essenziale di questo lavoro scientifico caratteristico dell’<span about="https://w3id.org/moro/enoam/data/110132/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/universita" typeof="deo:Reference">Università</span>, è l’accettazione e assimilazione dell’insegnamento che ti viene impartito. Non già perché questo sia o pretenda di essere la parola definitiva di verità, ma semplicemente, perché è la base indispensabile, il punto di vista iniziale per ogni costruzione scientifica che si voglia fare e alla quale sei tu stesso certamente chiamato. Ascoltare con attenzione fiduciosa, senza punto rinunziare a pensare a tuo modo: è questo che si richiede da te. Né c’è bisogno di dire che un tale pensiero personale si accompagna subito alla tua accettazione di verità; è insito immancabilmente in questo processo di assimilazione che è il tuo studio di giovane accanto a colui che vien chiamato maestro.</p><p>***</p><p class="paragraph" data-counter="8" id="p-8">Il tuo professore è un uomo di scienza, più o meno grande naturalmente, come è diverso l’ingegno umano e varia la forza del buon volere; ma è un uomo che ha dedicato la sua vita alla scienza, un sacerdote della verità. Ciò contribuirà qualche volta a fartelo sentire lontano con le sue astrazioni, strumenti inutili per una tecnica professionale troppo ristretta. Ma anche questo aspetto richiede una migliore comprensione da parte tua, perché in un tale modo di essere del professore c’è un insegnamento definitivo per te. Ed è insegnamento ad amare e coltivare la verità per se stessa, per ciò solo che fa spaziare la tua intelligenza e le permette di rispondere al suo compito e rende piena e buona la tua vita. Se questo amore di verità che avrai imparato a contatto dell’uomo di scienza non ti servirà forse per la tua tecnica abilità di professionista sarà però sempre patrimonio prezioso della tua umanità, senza la quale non potrai essere neppure professionista, perché la professione è come uno svolgimento particolare della tua umanità e la suppone.</p><p>***</p><p class="paragraph" data-counter="9" id="p-9">Un’ultima cosa. Tu hai da essere attento a quello che tu dai a chi ti dà, a quello che tu insegni a chi ti insegna qualche cosa. Hai da essere attento, per sentirtene confortato. Perché questo è veramente un rapporto e un rapporto di amicizia, di umana cordiale amicizia e nessuno che vi partecipi ne esce senza infinito arricchimento. Il maestro ha quel che ha donato. Il suo possesso, generato da un’amorosa dedizione, è il tuo dono, che pare a te, seppure te ne accorgi, piccola cosa ed è invece di valore immenso. Anche non confessata, c’è in chi insegna la scienza, questa gratitudine. La letizia di una giovinezza inesauribile che si alimenta perennemente nella tua fresca giovinezza; la certezza di un valore della scienza, la quale, nell’atto che a te si comunica, mostra di saper servire; il conforto di veder svolgere, bella nel suo dolore, la vita che in te s’impersona con un sorriso di avvenire.</p><p>Aldo Moro</p></body></html>