<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.152" name="dcterms.relation"/><meta content="10.48678/unibo/aldomoro1.2.1.152" name="dcterms.identifier"/><meta content="Moro, Aldo, Doloroso sacrificio, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.152." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Doloroso sacrificio</title>
<div id="mentionMeta"><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>Doloroso sacrificio</h1><p class="paragraph" data-counter="1" id="p-1">La decisione italiana di ratificare il trattato di pace<sup><a href="#curatornote-1" id="curatornote-ref-1">[1]</a></sup> conclude per il nostro paese un periodo angoscioso di umiliazione e di incertezza e schiude, con la restaurata parità delle nazioni, la prospettiva confortante di un solido assetto internazionale, al quale da ogni parte si guarda come all’unica speranza di pace nel mondo. In questa attesa, in questo augurio noi crediamo siano d’accordo tutti gli italiani, anche quelli che per considerazioni diverse di natura politica negarono il loro assenso alla progettata ratifica del trattato. In realtà la vicenda del trattato propone per noi con dura efficacia il problema della convivenza internazionale, delle leggi morali che la regolano, degli strumenti politici che servono a realizzarla concretamente, dei fattori psicologici che concorrono a stabilirla, degli ostacoli che, come furono ieri, così ancora saranno domani sulla via della pace e dei mezzi per superarli. L’invito che c’è stato rivolto di accettare, sia pur senza convinzione di giustizia, un verdetto di mutilazione del territorio e del popolo d’<span about="https://w3id.org/moro/enoam/data/121152/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> è appunto una richiesta di sacrificare alla convivenza internazionale il risentimento e l’interesse nazionale. Perché si domandi allo sconfitto un sacrificio che il vincitore per una parte respinge anche nella più tenue misura, può non avere spiegazione soddisfacente sul terreno politico, ma si comprende nei termini di una esperienza cristiana o semplicemente umana del valore del sacrificio. In verità tutta questa dolorosa vicenda ha il segno del cristianesimo, delle sue misteriose inversioni di valore, dell’efficacia sicura, anche se tarda, delle forze dello spirito; così la sdegnosa ripulsa all’ingiustizia che si preparava ed il richiamo al dovere di rispettare la libertà della dignità dei popoli; così la fiera protesta che, in nome della giustizia prima che dell’interesse violato, accompagna la accettazione del trattato e ne chiarisce il significato; così il sacrificio del vinto consumato consapevolmente per una suprema ragione di amichevole incontro e di feconda collaborazione tra i popoli. Tali cose, misurate col metro della morale individuale verrebbero trovate al loro posto, ma sembrano invece eccessive ed assurde nei riguardi di quella morale collettiva, che anche noi cristiani qualche volta costruiamo per sfuggire alle responsabilità pesanti della nostra coscienza.</p><p class="paragraph" data-counter="2" id="p-2">Ecco: per un cristiano consapevole la ratifica del trattato è un sacrificio offerto con fede in una nuova umanità da costruire con buona volontà. È il primo passo ed il più doloroso. Seguiranno gli altri poi e porterà veramente ogni popolo, ed ogni uomo perciò, il suo contributo di rinunzia, la sua volontà di incontro, il suo rispetto scrupoloso per la giustizia, fondamento della convivenza, perché sorga solidamente l’edificio della pace e della collaborazione internazionale? Non sappiamo; ma sappiamo del nostro sacrificio, del nostro esempio, della nostra attesa fatta di ansia e di fiducia. </p><p class="paragraph" data-counter="3" id="p-3">Il senso cristiano del valore della rinunzia non toglie il nostro dolore di uomini ai quali, umiliando la patria, si è tolta una parte di libertà; ma la coscienza del nostro diritto violato, come singoli e come popolo, non ci impedisce di sentire l’insegnamento austero di questa dolorosa vicenda, che suona condanna alla guerra e mostra la radicale incompatibilità delle ragioni della forza e di quelle della giustizia. Una sentenza così tristemente eccessiva, mentre offende in noi il sentimento nazionale come espressione di libertà, colpisce pure, e con giusta durezza, quell’aspro nazionalismo al quale anche noi ci siamo qualche volta piegati ed al quale forse, ingannando noi stessi, continuiamo ad indulgere.</p><p class="paragraph" data-counter="4" id="p-4">Qualche cosa certo deve essere distrutto in noi, nel nostro modo di vita, nei nostri sentimenti tradizionali; qualche cosa deve essere purificato in noi, che si oppone come una penosa incrostazione di luoghi comuni e di istanze psicologiche senza fondamento morale all’erompere imperioso del cristianesimo per assolvere intera la sua missione storica che è di liberare da ogni oppressione dell’egoismo ed anche dell’egoismo nazionale e patriottardo.</p><p class="paragraph" data-counter="5" id="p-5">Se noi diverremo consapevoli del valore del nostro sacrificio, di queste nuove possibilità, prima che politiche umane, le quali si schiudono dinanzi a noi, il nostro dolore di italiani ne sarà confortato. Il nostro compito diventa grande non solo nel gioco diplomatico che assicuri sempre meglio la nostra dignità e la nostra pace nella dignità e nella pace di tutti, ma nella misteriosa eppure reale comunicazione degli spiriti, nel vasto fermento di idee, di sentimenti, di passione, di dolore, di sacrificio dal quale nasce pian piano il mondo nuovo. Al di là dell’egoismo, al di là dell’interesse non si va che per un’idea universale ed umana. È questa idea che giustifica il nostro sacrificio anche se non necessario e dà ad esso una novità ed una fecondità che la rabbia impotente di una inevitabile accettazione, unica alternativa possibile, sono ben lungi dall’avere.</p><p class="paragraph" data-counter="6" id="p-6">Noi sappiamo che questa idea universale ed umana è la suprema istanza cristiana di fraternità e la suprema risorsa cristiana dell’amore. È un ideale che non ha fatto tutto il suo cammino nella storia, ma che è presente in essa ed irresistibilmente avanza. </p><p class="paragraph" data-counter="7" id="p-7">Troppe volte le nostre reazioni son segno di scarsa fiducia nella espansione del cristianesimo come concreto strumento di pace tra i popoli. Oggi la nostra sventura ci dà essa stessa una ragione di credere e di sperare; perché nel servizio fedele a questo ideale cristiano di pace è anche la nostra residua speranza di risorgimento e la ragione che rende accettabile e buona la nostra rinuncia.</p><ol id="curatorNotes"><li about="https://w3id.org/moro/enoam/data/121152/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Il Trattato di pace, sottoscritto a Parigi il 10 febbraio 1947, fu ratificato dall’Assemblea costituente il 31 luglio 1947 entrando in vigore il 15 settembre successivo. <a href="#curatornote-ref-1">↑</a></li></ol></body></html>