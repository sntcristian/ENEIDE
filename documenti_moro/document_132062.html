<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.062" name="dcterms.relation"/><meta content="10.48678/unibo/aldomoro1.3.2.062" name="dcterms.identifier"/><meta content="Moro, Aldo, [Saluto agli atleti dei Giochi olimpici di ritorno da Tokyo], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.062." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Saluto agli atleti dei Giochi olimpici di ritorno da Tokyo</title>
<div id="mentionMeta"><meta about="https://w3id.org/moro/enoam/data/comitato-olimpico-nazionale-italiano" typeof="foaf:Organization"/><meta about="https://w3id.org/moro/enoam/data/comitato-olimpico-nazionale-italiano" content="Coni" property="rdfs:label"/><meta about="https://w3id.org/moro/enoam/data/comitato-olimpico-nazionale-italiano" property="owl:sameAs" resource="http://www.wikidata.org/entity/Q1114833"/><meta about="https://w3id.org/moro/enoam/data/citta-del-messico" typeof="dcterms:Location"/><meta about="https://w3id.org/moro/enoam/data/citta-del-messico" content="Città del Messico" property="rdfs:label"/><meta about="https://w3id.org/moro/enoam/data/citta-del-messico" property="owl:sameAs" resource="http://www.wikidata.org/entity/Q1489"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Saluto agli atleti dei Giochi olimpici di ritorno da Tokyo </h1><p>Signori,</p><p class="paragraph" data-counter="1" id="p-1">sono particolarmente lieto di esprimere, a nome del Governo e mio, la sincera soddisfazione di vedere qui riuniti dirigenti e atleti che hanno partecipato ai Giuochi della XVIII Olimpiade.</p><p class="paragraph" data-counter="2" id="p-2">Desidero ridirvi, in questo incontro diretto e cordiale il vivo compiacimento per quello che avete saputo fare, in condizioni ambientali difficili, e in presenza di concorrenti altamente preparati e ben più numerosi provenienti da ogni parte del mondo.</p><p class="paragraph" data-counter="3" id="p-3">Al compiacimento si accompagna un legittimo motivo di orgoglio per i significativi riconoscimenti conseguiti – 10 medaglie d’oro, 10 d’argento, 7 di bronzo, un alto numero di onorevoli piazzamenti, la partecipazione alle finali di 145 su 178 azzurri, nonostante molti fossero i debuttanti olimpici – i quali dimostrano la vostra generosa dedizione, lo spirito di sacrificio del quale avete dato prova nella fase di preparazione come in quella della competizione, l’alto livello atletico raggiunto, l’attaccamento alla bandiera. È per merito vostro dunque, per la vostra capacità e il vostro impegno che l’<span about="https://w3id.org/moro/enoam/data/132062/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> si è affermata in questa difficile prova tra le maggiori potenze dello sport mondiale.</p><p class="paragraph" data-counter="4" id="p-4">I risultati ottenuti sono tanto più importanti tenendo conto, in particolare, della ristrettezza delle possibilità di selezione e della limitatezza dei mezzi per un’adeguata formazione.</p><p class="paragraph" data-counter="5" id="p-5">Ora, i dirigenti del <span about="https://w3id.org/moro/enoam/data/132062/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/comitato-olimpico-nazionale-italiano" typeof="deo:Reference">Coni</span> e la stampa specializzata si pongono, giustamente, il tema delle prospettive dello sport non professionale guardando, sin da questo momento, alle Olimpiadi che si svolgeranno tra quattro anni a <span about="https://w3id.org/moro/enoam/data/132062/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/citta-del-messico" typeof="deo:Reference">Città del Messico</span>.</p><p class="paragraph" data-counter="6" id="p-6">Si chiede, così, al Governo una più accentuata presenza ed iniziativa nel mondo dello sport. Ma è da rilevare che il nostro paese ha dovuto affrontare gravi e ricorrenti difficoltà. Seppure non sempre si pone nella dovuta luce l’indispensabile gradualità con la quale il Governo, per la limitatezza delle risorse finanziarie e per la molteplicità degli interessi da soddisfare, può venire incontro a tante attese, ciò non di meno è comprensibile che ci si attenda qualche cosa di più, in considerazione del carattere educativo, sul piano morale e fisico, dello sport, del contributo che da esso può venire alla complessa formazione dei giovani.</p><p class="paragraph" data-counter="7" id="p-7">Muovendo da queste premesse, guardiamo, appunto ad una attività sportiva affiancata alla scuola in modo più organico, ed in una posizione meno marginale di quanto non sia avvenuto per il passato; prevediamo che le attrezzature sportive debbano essere più numerose e più largamente disponibili mediante una iniziativa che richiama la partecipazione degli Enti locali, delle varie organizzazioni giovanili e, in prima linea, degli organismi specificamente preposti a questo settore.</p><p class="paragraph" data-counter="8" id="p-8">Il Governo ha un compito di stimolo e di coordinamento delle attività sportive, le quali devono svolgersi in piena libertà ed autonomia, com’è proprio di un regime democratico che rifugge da ogni forma di irreggimentazione della gioventù, sia pure con il pretesto di facilitarne la preparazione agonistica, e vuole invece assicurare, anche per questa via, lo spontaneo svilupparsi delle attività individuali e delle forme associative.</p><p class="paragraph" data-counter="9" id="p-9">Con questi propositi desidero riconfermare a tutti voi che siete organizzatori e atleti l’apprezzamento sincero per quello che è stato raggiunto sin qui e tutta la nostra speranza e fiducia per l’avvenire. Vogliamo dare ad un numero sempre maggiore di giovani, nella scuola e nello sport, le possibilità di affermare nel modo più pieno la propria personalità e arricchire così sempre più di valori umani la nostra società democratica. </p><p class="paragraph" data-counter="10" id="p-10">I gruppi dei nostri atleti più qualificati e più brillanti debbono scaturire da un vasto impegno sportivo e da una larga selezione. Sarà un bene per la nazione. Si tratta infatti non già di far prevalere semplicemente la forza, ma di stabilire un’armonia che è anche spirituale, di formare i giovani, prepararli al dominio di sé, invitarli ad una umile e leale emulazione. È questo insomma un fatto morale, di cultura. Vi riceviamo e festeggiamo oggi infatti non solo perché avete vinto, ma perché con la vostra serietà, la vostra esperienza, il vostro vigore avete degnamente rappresentato nel mondo la gioventù d’<span about="https://w3id.org/moro/enoam/data/132062/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> e cioè la garanzia della continuità ideale e del sicuro progresso del nostro paese.</p></body></html>