<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.096" name="dcterms.relation"/><meta content="10.48678/unibo/aldomoro1.3.2.096" name="dcterms.identifier"/><meta content="Moro, Aldo, [Resoconto del discorso tenuto a Roma al XIX congresso dei Coltivatori diretti], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.096." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Resoconto del discorso tenuto aRomaal XIX congresso dei Coltivatori diretti</title>
<div id="mentionMeta"><meta about="https://w3id.org/moro/enoam/data/coldiretti" typeof="foaf:Organization"/><meta about="https://w3id.org/moro/enoam/data/coldiretti" content="Coldiretti" property="rdfs:label"/><meta about="https://w3id.org/moro/enoam/data/coldiretti" property="owl:sameAs" resource="http://www.wikidata.org/entity/Q3682549"/><meta about="https://w3id.org/moro/enoam/data/harold-wilson" typeof="foaf:Person"/><meta about="https://w3id.org/moro/enoam/data/harold-wilson" content="Harold Wilson" property="rdfs:label"/><meta about="https://w3id.org/moro/enoam/data/harold-wilson" property="owl:sameAs" resource="http://www.wikidata.org/entity/Q128956"/><meta about="https://w3id.org/moro/enoam/data/harold-wilson" content="Wilson, Harold" property="skos:prefLabel"/><meta about="https://w3id.org/moro/enoam/data/regno-unito" typeof="dcterms:Location"/><meta about="https://w3id.org/moro/enoam/data/regno-unito" content="Gran Bretagna" property="rdfs:label"/><meta about="https://w3id.org/moro/enoam/data/regno-unito" property="owl:sameAs" resource="http://www.wikidata.org/entity/Q145"/><meta about="https://w3id.org/moro/enoam/data/roma" typeof="dcterms:Location"/><meta about="https://w3id.org/moro/enoam/data/roma" content="Roma" property="rdfs:label"/><meta about="https://w3id.org/moro/enoam/data/roma" property="owl:sameAs" resource="http://www.wikidata.org/entity/Q220"/><meta about="https://w3id.org/moro/enoam/data/stati-uniti-d-america" typeof="dcterms:Location"/><meta about="https://w3id.org/moro/enoam/data/stati-uniti-d-america" content="Stati Uniti" property="rdfs:label"/><meta about="https://w3id.org/moro/enoam/data/stati-uniti-d-america" property="owl:sameAs" resource="http://www.wikidata.org/entity/Q30"/><meta about="https://w3id.org/moro/enoam/data/paolo-bonomi" typeof="foaf:Person"/><meta about="https://w3id.org/moro/enoam/data/paolo-bonomi" content="Paolo Bonomi" property="rdfs:label"/><meta about="https://w3id.org/moro/enoam/data/paolo-bonomi" property="owl:sameAs" resource="http://www.wikidata.org/entity/Q3893797"/><meta about="https://w3id.org/moro/enoam/data/paolo-bonomi" content="Bonomi, Paolo" property="skos:prefLabel"/><meta about="https://w3id.org/moro/enoam/data/mario-ferrari-aggradi" typeof="foaf:Person"/><meta about="https://w3id.org/moro/enoam/data/mario-ferrari-aggradi" content="Mario Ferrari Aggradi" property="rdfs:label"/><meta about="https://w3id.org/moro/enoam/data/mario-ferrari-aggradi" property="owl:sameAs" resource="http://www.wikidata.org/entity/Q3848567"/><meta about="https://w3id.org/moro/enoam/data/mario-ferrari-aggradi" content="Ferrari, Aggradi, Mario" property="skos:prefLabel"/><meta about="https://w3id.org/moro/enoam/data/umberto-delle-fave" typeof="foaf:Person"/><meta about="https://w3id.org/moro/enoam/data/umberto-delle-fave" content="Umberto Delle Fave" property="rdfs:label"/><meta about="https://w3id.org/moro/enoam/data/umberto-delle-fave" property="owl:sameAs" resource="http://www.wikidata.org/entity/Q4003375"/><meta about="https://w3id.org/moro/enoam/data/umberto-delle-fave" content="Delle, Fave, Umberto" property="skos:prefLabel"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

<div id="footnoteMeta"><meta about="https://w3id.org/moro/enoam/data/michele-cento" typeof="foaf:Person"/><meta about="https://w3id.org/moro/enoam/data/michele-cento" content="Michele Cento" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1 class="title">Resoconto del discorso tenuto a Roma al XIX congresso dei Coltivatori diretti</h1><p class="paragraph" data-counter="1" id="p-1">Il presidente del Consiglio on. Aldo Moro ha ringraziato i congressisti dell’amichevole accoglienza e degli applausi entro i quali, come in una cornice, egli pone le interruzioni e le sollecitazioni, anch’esse amichevoli e fiduciose, riguardanti le legittime aspirazioni della categoria. L’on. Moro ha poi espresso il suo rammarico per non aver potuto partecipare alla manifestazione che si è svolta al Palatino in celebrazione del ventennio della <span about="https://w3id.org/moro/enoam/data/132096/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/coldiretti" typeof="deo:Reference">organizzazione</span>. È la prima assenza dopo molti anni, nel corso dei quali si è andata creando la consuetudine, mai interrotta sino a ieri, di frequenti incontri con i coltivatori diretti, che nutrono per lui amicizia e fiducia, alle quali egli corrisponde con pari amicizia e fiducia.</p><p class="paragraph" data-counter="2" id="p-2">Il presidente del Consiglio ha ricordato che ieri era impegnato con altri esponenti del governo, in un incontro di amicizia e di collaborazione con il <span about="https://w3id.org/moro/enoam/data/132096/v1/mention-2" class="mention person" id="mention-2" property="dcterms:references" resource="https://w3id.org/moro/enoam/data/harold-wilson" typeof="deo:Reference">Primo ministro</span> di <span about="https://w3id.org/moro/enoam/data/132096/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/regno-unito" typeof="deo:Reference">Gran Bretagna</span>, il quale, nei suoi primi contatti dopo la costituzione del Governo laburista ha voluto inserire <span about="https://w3id.org/moro/enoam/data/132096/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/roma" typeof="deo:Reference">Roma</span> per un giorno di rapidi, intensi, ma assai costruttivi colloqui<sup><a href="#curatornote-1" id="curatornote-ref-1">[1]</a></sup>.</p><p class="paragraph" data-counter="3" id="p-3">L’on. Moro ha detto che intendeva soffermarsi brevemente su questo tema in quanto sapeva di rivolgersi non soltanto a dei coltivatori diretti a ma a dei cittadini preoccupati della libertà, della dignità del loro Paese e della sua giusta collocazione internazionale.</p><p class="paragraph" data-counter="4" id="p-4">L’incontro di ieri e quello tanto interessante, utile e gradito con i massimi dirigenti degli <span about="https://w3id.org/moro/enoam/data/132096/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/stati-uniti-d-america" typeof="deo:Reference">Stati Uniti</span> d’America<sup><a href="#curatornote-2" id="curatornote-ref-2">[2]</a></sup> hanno dato la prova – dal che si può trarre motivo di conforto – della considerazione amichevole e fiduciosa con la quale da parte dei grandi Paesi dell’occidente si guarda all’<span about="https://w3id.org/moro/enoam/data/132096/v1/mention-14" class="mention place" id="mention-14" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>.</p><p class="paragraph" data-counter="5" id="p-5">Permettetemi di dire – ha proseguito l’on. Moro – per essere stato al centro della polemica per anni, che ho potuto constatare con soddisfazione come non si tema alcuna defezione del nostro paese dal campo nel quale esso si trova per libera decisione popolare e per adesione a quegli ideali che sono espressione della civiltà cristiana e della elevata concezione dell’uomo, dominanti in <span about="https://w3id.org/moro/enoam/data/132096/v1/mention-15" class="mention place" id="mention-15" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> e nei popoli amici. È una presenza del resto questa che consente e sollecita un serio lavoro per la pace nel mondo.</p><p class="paragraph" data-counter="6" id="p-6">Se sono importanti i problemi del benessere e della giustizia, a risolvere i quali, anche per la vostra sollecitazione, ci dobbiamo applicare quotidianamente, sono dunque ugualmente importanti i rapporti di amicizia e di collaborazione con quei paesi ai quali siamo legati da vincoli di alleanza, di amicizia e di cooperazione economica dai quali scaturiscono grandi benefici per il popolo italiano.</p><p class="paragraph" data-counter="7" id="p-7">Noi non siamo degli isolazionisti ed apprezziamo nel giusto valore la collaborazione internazionale in tutte le forme, più o meno complesse, nelle quali si presenta. Le tentazioni dell’isolamento sono state debellate da due drammatiche guerre, sono state superate dalla realtà di un mondo nuovo in tumultuosa crescita la quale impone, come una necessità, l’interdipendenza. Gli incontri di questi giorni sono di tanto rilievo, perché rappresentano la conferma della nostra volontà di graduata unità nel quadro internazionale.</p><p class="paragraph" data-counter="8" id="p-8">L’on. Moro, parlando poi della Confederazione dei <span about="https://w3id.org/moro/enoam/data/132096/v1/mention-10" class="mention organization" id="mention-10" property="dcterms:references" resource="https://w3id.org/moro/enoam/data/coldiretti" typeof="deo:Reference">Coltivatori Diretti</span>, ha osservato: non occorre che io dica ancora una volta quale sia la mia considerazione nei confronti della vostra <span about="https://w3id.org/moro/enoam/data/132096/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/coldiretti" typeof="deo:Reference">organizzazione</span>. La richiamo appena proprio in occasione del ventennale anniversario che voi celebrate. In questi venti anni v’è stato un grande sviluppo e mutamento in meglio della società italiana. Per una parte di rilievo questa sostanziale evoluzione della nostra società è opera vostra. Infatti avete saputo proporre i vostri temi, i temi propri della vostra categoria, i vostri legittimi interessi ed insieme avete contribuito a conservare integre le istituzioni democratiche, un ambiente cioè nel quale le varie esigenze si rispettano e, secondo la scelta democratica del Governo e del Parlamento, vengono soddisfatte in una sintesi armonica, in un ordine di giustizia che è responsabilità del Governo stabilire.</p><p class="paragraph" data-counter="9" id="p-9">Siete stati dunque partecipi – ha affermato l’on. Moro – ad un titolo importante della vita economica, sociale e politica della nazione</p><p class="paragraph" data-counter="10" id="p-10">Ora avete altri problemi che prospettate al governo.</p><p class="paragraph" data-counter="11" id="p-11">L’on. <span about="https://w3id.org/moro/enoam/data/132096/v1/mention-8" class="mention person" id="mention-8" property="dcterms:references" resource="https://w3id.org/moro/enoam/data/paolo-bonomi" typeof="deo:Reference">Bonomi</span>, ha ricordato il Presidente del Consiglio, ha riconosciuto i progressi compiuti sulla via della giustizia, la quale include necessariamente la elevazione nella dignità e nel benessere del mondo rurale.</p><p class="paragraph" data-counter="12" id="p-12">Non dimentichiamo, e l’onorevole <span about="https://w3id.org/moro/enoam/data/132096/v1/mention-9" class="mention person" id="mention-9" property="dcterms:references" resource="https://w3id.org/moro/enoam/data/paolo-bonomi" typeof="deo:Reference">Bonomi</span> nella sua grande lealtà non le ha dimenticate, le varie tappe delle vostre conquiste. Si può certo ritenere, come egli pure dice, che non si è fatto tutto quello che era desiderabile fosse fatto nel settore agricolo. I limiti delle realizzazioni per quanto riguarda il Governo sono segnati da alcune considerazioni di ordine economico generale. E pur avendo presenti questi limiti che valgono a spiegare alcuni ritardi, che è comprensibile voi lamentiate, possiamo con sicura coscienza dire ancora una volta, che, nel quadro tracciato dalla responsabilità istituzionale del Governo, le aspirazioni del mondo rurale sono in primissima linea tra quelle che il Governo vuole soddisfare.</p><p class="paragraph" data-counter="13" id="p-13">E poiché si è fatto cenno alla sensazione che altre categorie possano con diversi mezzi di lotta far meglio valere le loro ragioni, voglio assicurarvi – ha affermato l’on. Moro – che il Governo da me presieduto non ha mai ceduto a pressioni di alcun genere. Esso ha fatto appello più volte al senso di responsabilità di varie e vaste categorie in agitazione e ha dimostrato il suo senso di responsabilità, come Governo, quando pur con rammarico, ha detto no a richieste anche legittime, ma incompatibili nella situazione con l’ordinato sviluppo della vita economica italiana. Abbiamo infatti cercato di tenere ancorate le nostre realizzazioni alle effettive possibilità quali si manifestano nell’ambito della vita economica nazionale. </p><p class="paragraph" data-counter="14" id="p-14">Perciò dico a voi: fateci fare, nel tempo giusto e nel modo giusto, le cose alle quali voi certo tenete ed alle quali non potete rinunciare. Quando infatti si va al di là delle risorse del paese, si compie un inganno, perché si dimostra di dare quel che in effetti non si dà. Ma non vi è alcuna dimenticanza del Governo nei confronti delle vostre aspirazioni.</p><p class="paragraph" data-counter="15" id="p-15">Dopo aver ricordato quanto il Governo ha predisposto in materia di pensioni, riferendosi agli assegni familiari, l’on. Moro ha detto che essi non costituiscono soltanto un vecchio impegno, ma un impegno rinnovato dal Governo che egli presiede, ed iscritto nel piano quinquennale di sviluppo economico che fra non molto, vagliato da parte del Consiglio dei Ministri il parere del CNEL, andrà all’esame del Parlamento<sup><a href="#curatornote-3" id="curatornote-ref-3">[3]</a></sup>. Questa vostra rivendicazione – ha soggiunto l’on. Moro – è non solo accolta nel programma quinquennale, ma vi occupa un posto di rilievo nell’ordine delle priorità. Tra gli impegni che direttamente o indirettamente riguardano il mondo rurale, il Presidente del Consiglio si è soffermato anche su quello concernente lo sviluppo della scuola, necessario tra l’altro alla preparazione professionale indispensabile a rendere competitiva l’agricoltura. Mano a mano le previsioni formulate nel piano quinquennale verranno realizzate, come è stato già fatto per la Cassa per il Mezzogiorno e le provvidenze del Centro Nord che interessano largamente i coltivatori diretti.</p><p class="paragraph" data-counter="16" id="p-16">Non è infatti che si operi per voi – ha detto l’on. Moro ai <span about="https://w3id.org/moro/enoam/data/132096/v1/mention-11" class="mention organization" id="mention-11" property="dcterms:references" resource="https://w3id.org/moro/enoam/data/coldiretti" typeof="deo:Reference">Coltivatori Diretti</span> – solo quando si opera nel settore previdenziale e della sicurezza sociale, ma si opera per voi anche nelle varie forme con le quali si promuove il progresso del paese. Sappiamo che occorre rendere più attraente la vita delle campagne, che occorre dare incentivo ai giovani che troppo frequentemente e disordinatamente si allontanano da esse. Anche questo è nel nostro programma. Lasciateci dunque vedere, facendo i nostri conti, le scadenze, il momento opportuno, gli strumenti tecnici per venire incontro alle vostre attese.</p><p class="paragraph" data-counter="17" id="p-17">Il nostro paese ha avuto in questi anni un impetuoso sviluppo, ma ha sopravvalutato forse le sue forze e la sua capacità di sostenere un progresso sociale condotto innanzi con il ritmo che avevamo immaginato. Il difficile momento che abbiamo attraversato ci ha reso perciò più prudenti, per garantire sul serio l’organico e continuo sviluppo della nostra vita economica e sociale. Ed anche per questo abbiamo formulato il programma, dove tutte le esigenze sono scritte in un ordine di compatibilità. Qui tutti trovano il punto al quale fare particolare riferimento; qui tutti sono messi in condizione di cogliere il sistema che nella sua organicità deve essere rispettato, affinché ogni singolo obiettivo possa essere conseguito.</p><p class="paragraph" data-counter="18" id="p-18">Bisogna prendere il programma di sviluppo tutto insieme e comprendere il meccanismo attraverso il quale è possibile realizzare il progresso della nostra comunità nazionale.</p><p class="paragraph" data-counter="19" id="p-19">Abbiamo detto che vogliamo cancellare le ingiustizie e sperequazioni che ancora ci sono tra una categoria e l’altra, un settore economico e l’altro. E il primo squilibrio da attenuare e, appena possibile, cancellare è quello tra l’agricoltura e le altre attività economiche, squilibrio obiettivamente compenetrato nell’altro tra il Mezzogiorno e il nord-<span about="https://w3id.org/moro/enoam/data/132096/v1/mention-16" class="mention place" id="mention-16" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>. Essi stanno insieme, perché in tanta parte l’elevazione del modo di vita del Mezzogiorno è anche superamento dello squilibrio in danno delle categorie coltivatrici. Qualche volta – ha osservato l’on. Moro – si sarebbe tentati dalla facilità di promesse atte a strappare qualche applauso. Ma io – ha affermato il Presidente del Consiglio – ho senso di responsabilità e non starei un momento di più al governo della Nazione, se ciò fosse basato sull’inganno verso le singole categorie e perciò verso il paese nel suo insieme. Dopo avere preannunciata la presentazione del provvedimento di rinnovamento del Piano Verde, e dato atto della sollecitudine con la quale i ministri <span about="https://w3id.org/moro/enoam/data/132096/v1/mention-12" class="mention person" id="mention-12" property="dcterms:references" resource="https://w3id.org/moro/enoam/data/mario-ferrari-aggradi" typeof="deo:Reference">Ferrari Aggradi</span> e <span about="https://w3id.org/moro/enoam/data/132096/v1/mention-13" class="mention person" id="mention-13" property="dcterms:references" resource="https://w3id.org/moro/enoam/data/umberto-delle-fave" typeof="deo:Reference">Delle Fave</span> hanno seguito, per le parti di loro competenza, l’elaborazione del piano quinquennale di sviluppo negli aspetti che riguardano la agricoltura e la sicurezza sociale della gente dei campi, l’on. Moro ha detto: abbiamo sempre lavorato e continuiamo a lavorare per una società libera e giusta. Abbiamo stretto vincoli politici proprio per rendere più agevole il cammino in questa direzione. Il Governo è fondato infatti sulla esaltazione della libertà: esso non verrà mai meno al compito di difenderla, ma procurerà di dare insieme pieno contenuto alla libertà di ogni cittadino che è certo anche libertà economica, libertà dal bisogno; ma è soprattutto dignità piena per ogni persona umana.</p><p class="paragraph" data-counter="20" id="p-20">È in questo organico complesso – ha concluso Moro – che noi lavoriamo per il progresso del popolo italiano.</p><ol id="curatorNotes"><li about="https://w3id.org/moro/enoam/data/132096/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Il riferimento è alla visita ufficiale in Italia del primo ministro britannico Harold Wilson dal 27 al 29 aprile 1965. Il 28 aprile, il «ieri» a cui Moro si riferisce, il presidente del Consiglio, accompagnato dal ministro degli Esteri Fanfani, aveva in programma un incontro con Wilson a Palazzo Chigi. <a href="#curatornote-ref-1">↑</a></li><li about="https://w3id.org/moro/enoam/data/132096/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Moro si riferisce alla sua visita ufficiale, in compagnia del ministro degli Esteri Fanfani, negli Stati Uniti dal 20 al 24 aprile 1965. <a href="#curatornote-ref-2">↑</a></li><li about="https://w3id.org/moro/enoam/data/132096/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Il riferimento è al piano di sviluppo economico redatto dal ministro del Bilancio Giovanni Pieraccini e presentato in Consiglio dei ministri nel gennaio 1965. <a href="#curatornote-ref-3">↑</a></li></ol></body></html>