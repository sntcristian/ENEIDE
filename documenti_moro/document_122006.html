<!DOCTYPE html>
<html><head prefix="rdfs: http://www.w3.org/2000/01/rdf-schema# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.2.006" name="dcterms.relation"/><meta content="10.48678/unibo/aldomoro1.2.2.006" name="dcterms.identifier"/><meta content="Moro, Aldo, [Sulla composizione delle commissioni d'esame di maturità o di abilitazione. I criteri di scelta dei commissari], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Iniziativa democratica (1952-1958), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.2.006." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Iniziativa democratica (1952-1958), 2024" name="description"/><title>[Sulla composizione delle commissioni d’esame di maturità o di abilitazione. I criteri di scelta dei commissari]</title>


<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="fabio: http://purl.org/spar/fabio/ dcterms: http://purl.org/dc/terms/"><h1>[Sulla composizione delle commissioni d’esame di maturità o di abilitazione. I criteri di scelta dei commissari] </h1><p class="paragraph" data-counter="1" id="p-1">Mi pare<sup><a href="#curatornote-1" id="curatornote-ref-1">[1]</a></sup> che la dizione del testo ministeriale, che limita la scelta ai liberi docenti di materie attinenti all’esame, lasci trapelare il timore che siano nominati presidenti di commissione professori che abbiano incarichi di libera docenza in materie molto lontane da quelle su cui verte l’esame. Faccio notare che, in tal caso, analoga limitazione si dovrebbe introdurre per i professori di ruolo. Ritengo, quindi, opportuno eliminare tale limitazione, soprattutto in considerazione del fatto che nel professore universitario nominato presidente della commissione non si richiede la conoscenza specifica delle materie proprie dell’esame, bensì quella conoscenza generale dell’ambiente universitario che permette di valutare la maturità del candidato. D’altra parte, il Ministro, nel nominare i presidenti, darà la preferenza, nei limiti del possibile, a quei liberi docenti che insegneranno materie attinenti all’esame, effettuando così la scelta più opportuna.</p><p>*	*	*</p><p class="paragraph" data-counter="2" id="p-2">Se ho ben capito<sup><a href="#curatornote-2" id="curatornote-ref-2">[2]</a></sup>, è stato presentato un emendamento soppressivo delle lettere b) e c)<sup><a href="#curatornote-3" id="curatornote-ref-3">[3]</a></sup>. Io mi dichiaro contrario, sia per ragioni pratiche, in quanto evidentemente una soppressione di questo genere finirebbe per rendere impossibile la presidenza da parte di un professore universitario; sia, anche, per ragioni di principio, poiché non vedo il motivo per cui dovrebbero essere esclusi dalla presidenza, non solo i liberi docenti, ma anche gli incaricati che insegnano nei corsi ufficiali delle Università. Non solo sono contrario alla soppressione totale, ma anche alla soppressione della sola lettera b), in quanto mi sembra che l’ordine di precedenza sia così chiaramente indicato che il Ministro, nei limiti del possibile, sceglierà secondo quest’ordine: professore universitario di ruolo, quindi libero docente incaricato universitario e infine libero docente. Si tratta di una direttiva che noi diamo al Ministro senza che esso sia strettamente obbligato.</p><p>*	*	*</p><p class="paragraph" data-counter="3" id="p-3">Ritengo<sup><a href="#curatornote-4" id="curatornote-ref-4">[4]</a></sup> che dal punto di vista di principio, come dal punto di vista pratico, non ci sia alcuna difficoltà ad ammettere nelle commissioni esaminatrici coloro che siano semplicemente abilitati. In quanto, è chiaro che l’esame di Stato costituisce un mezzo di vigilanza su tutta la vita scolastica del paese. La figura dello Stato come esaminatore deve essere distinta dalla figura dello Stato quale gestore di scuole statali, le quali ultime, come tutte le altre, devono essere sottoposte al vaglio dell’esame di Stato. Posto questo principio, che risulta dalla Costituzione, ma è anche intuitivo, non vi è alcuna ragione di ordine tecnico per cui debbano essere chiamati a far parte delle commissioni esaminatrici soltanto i professori delle scuole statali. Il requisito della abilitazione e gli altri limiti accessori che possono essere stabiliti, sono già una garanzia che la persona chiamata ad esaminare è in possesso di una qualificazione, di una attribuzione di competenza, compiuta proprio dallo Stato. L’abilitazione è il vero titolo che qualifica all’insegnamento, e non già il concorso che è limitato a un certo numero di posti, per cui molti elementi idonei possono non entrare nel novero dei vincitori. </p><p class="paragraph" data-counter="4" id="p-4">Una volta ammesso che i liberi docenti che siano abilitati all’insegnamento universitario, pur non essendo nei ruoli statali, possono essere nominati presidenti di commissione, non c’è nessuna ragione di principio per negare la stessa possibilità a coloro che siano professori di scuole statali. Sono d’accordo per studiare qualche formula limitativa di carattere pratico.</p><ol id="curatorNotes"><li about="https://w3id.org/moro/enoam/data/122006/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene sulla composizione delle commissioni e la nomina del presidente, attraverso la presentazione di un emendamento soppressivo delle parole «di materie attinenti all’esame» alle lettere b) e c) dell’articolo 3 del disegno di legge, il cui testo è: «Il presidente è scelto nelle seguenti categorie: a) professori universitari di ruolo, e fuori ruolo, o a riposo; b) liberi docenti incaricati universitari incaricati di materie attinenti all’esame; c) liberi docenti di materie attinenti all’esame; d) ispettori centrali per l’istruzione secondaria a riposo e provveditori agli studi a riposo; e) presidi di scuole secondarie superiori in attività di servizio o a riposo».  <a href="#curatornote-ref-1">↑</a></li><li about="https://w3id.org/moro/enoam/data/122006/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene nel dibattito su un emendamento parzialmente soppressivo dell’articolo.  <a href="#curatornote-ref-2">↑</a></li><li about="https://w3id.org/moro/enoam/data/122006/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> La proposta di soppressione è stata presentata, nel corso della discussione, dall’onorevole Ugo Guido Mondolfo (1875-1958) del gruppo socialdemocratico.  <a href="#curatornote-ref-3">↑</a></li><li about="https://w3id.org/moro/enoam/data/122006/v1/curatornote-4" id="curatornote-4" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene nella discussione sull’emendamento presentato dagli onorevoli Luigi Silipo e Filippo Pelosi all’articolo 4 del disegno di legge in discussione: «Gli altri membri della Commissione sono scelti fra i professori di ruolo delle scuole secondarie superiori statali».  <a href="#curatornote-ref-4">↑</a></li></ol></body></html>