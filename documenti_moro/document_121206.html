<!DOCTYPE html>
<html><head><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.206" name="dcterms.relation"/><meta content="10.48678/unibo/aldomoro1.2.1.206" name="dcterms.identifier"/><meta content="Moro, Aldo, Iniziativa spirituale, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.206." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Iniziativa spirituale</title>


</head><body><h1>Iniziativa spirituale</h1><p class="paragraph" data-counter="1" id="p-1">Di fronte ai grandi problemi del momento le possibilità (e conseguentemente le responsabilità) del Cristianesimo sono, com’è noto, immense. Sono possibilità che l’esperienza storica va svolgendo ogni giorno e che si concretano in assunzioni di compiti e di poteri nei più diversi settori della vita sociale. Forse la insufficiente rispondenza che storicamente si riscontra in relazione alle responsabilità proprie del Cristianesimo, una certa debolezza e stanchezza nell’azione sociale dei cattolici sono appunto dovute alla complessità intrinseca dei compiti ed alla diversità delle prospettive secondo le quali il cristianesimo si muove in questa interessante esperienza storica. È divenuto ormai quasi abitudinario il richiamo ai due diversi piani sui quali opera il cristiano, quello della politica contingente e l’altro proprio della spiritualità cristiana. Ed egualmente frequente ed imperativo è il richiamo al dovere di essere presenti in entrambi gli ordini secondo il carattere proprio di ciascuno, ma con quei legami, quelle interferenze, quelle coordinazioni che corrispondono alla esigenza essenzialmente unitaria della personalità umana. Ma altro è enunciare teoricamente una verità, altro è tradurla in pratica; altro è delineare un equilibrio difficile, altro è avere la misura, il tatto, il senso di responsabilità indispensabili per riprodurlo tutte le volte che sia necessario. Così di volta in volta, a seconda dei momenti storici, sotto la pressione di esigenze diverse l’un aspetto o l’altro finiscono per prevalere e o il cristiano politico, a scapito di ogni altra risorsa, chiede per sé tutti i compiti e tutti i poteri, o, per dir così, il cristiano integrale soffoca ogni istanza politica in una rarefazione mistica che disconosce le concrete forze operanti nella vita sociale. Noi abbiamo l’impressione che in questo momento ci sia, se non in teoria, in pratica un siffatto squilibrio ed a danno, sembra, delle energie proprie della spiritualità cristiana. Le quali poi son tali che, senza di esse, non è pensabile che i problemi della stessa vita sociale possano ricevere una soluzione adeguata. Fa difetto al mondo la spiritualità cristiana, la visione spirituale dei problemi, un’azione più profonda, più penetrante, più stabile che non sia il normale prevedere e provvedere, secondo le regole dell’umana prudenza, alla soluzione dei problemi sociali che travagliano l’umanità. Così innanzitutto in relazione ai problemi della guerra e della giustizia sociale, a risolvere i quali si applicano tutte le energie e tutte le risorse dell’abilità politica secondo un calcolo di prudenza, secondo obbiettivi contingenti, alla stregua del principio del minor male. Ecco perché, ad esempio, la politica tende a prevenire ed impedire la guerra, ma deve spesse volte accomodarsi all’idea che essa sia inevitabile e provvedere in modo che sia posta in essere, se necessario, nelle condizioni migliori e secondo una preparazione così di ordine pratico come di ordine psicologico. Con ciò – non ci si illuda – non si fa la guerra alla guerra, ma si opera accortamente, onestamente, secondo le esigenze proprie della politica, in una situazione che comporta il rischio del conflitto. </p><p class="paragraph" data-counter="2" id="p-2">Ora, lasciando ai politici, ai cristiani politici (e tutti lo sono un poco) questa iniziativa che rientra nei loro doveri, è pur necessario, per risolvere il problema assillante dell’assurda lacerazione della famiglia umana, far ricorso ad energie spirituali e ad iniziative ad esse correlative che possono ed anzi debbono rifiutare il compromesso di cui ora si parlava. Energie che si possono muovere in libertà (come liberamente si debbono svolgere le altre) nel senso di opporre alla guerra come frattura di un’umanità idealmente unita il rifiuto netto, assoluto, definitivo che la coscienza religiosa e morale impongono. È soltanto questo atteggiamento spirituale di intransigente difesa delle ragioni dell’unità che può educare un costume di pace in questa umanità insanguinata, preoccupata e prudente. E ciò, s’intende bene, senza in nulla diminuire la somma dei doveri che incombono all’uomo nella sua interezza e che possono anche comportare la deroga a questi principi per obbedienza ad un’altra morale esigenza. Ma non è chi non veda il valore spirituale di questo schieramento spirituale, di questo apprezzamento di valore, di questa rivolta ideale contro l’ingiusta sopraffazione della forza e la rottura della unità della famiglia umana.</p><p class="paragraph" data-counter="3" id="p-3">Ed è questo stesso sentimento, in perfetta continuità, che deve intervenire a risolvere nel profondo, alla stregua di una iniziativa spirituale, il problema della giustizia sociale. Anche qui c’è il necessario impiego delle risorse politiche, della prudenza, dell’accorgimento, della forza dell’autorità sociale, che è poi la prospettiva caratteristica del passaggio sul piano politico e giuridico del problema sociale. E certamente queste cose sono necessarie ed è giusta la critica agli atteggiamenti che tutto vorrebbero ridurre nel piano spirituale e caritativo. Ma ancora qui non si può negare che l’iniziativa spirituale e caritativa sia utile ed anzi indispensabile, che, ancora una volta, siano il rifiuto della disunione e della ingiustizia e l’affermazione costante del valore della pace fondata sulla dignità umana il fermento ideale capace di rinnovare integralmente una società nel senso desiderato. E questo è ancora compito e responsabilità del cristiano integrale il cui apporto al rinnovamento della civiltà umana è assolutamente necessario, quale che sia per efficacia ed energia il contributo della politica alla risoluzione dei problemi del mondo.</p></body></html>