<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.1.297" name="dcterms.relation"/><meta content="10.48678/unibo/aldomoro1.4.1.297" name="dcterms.identifier"/><meta content="Moro, Aldo,  Nuova coscienza, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Al ministero degli Esteri e all’opposizione nel partito (giugno 1968 – maggio 1973), a cura di Guido Formigoni e Agostino Giovagnoli, edizione e nota storico-critica di Enrico Palumbo, Bologna, Università di Bologna, 2021. DOI: https://doi.org/10.48678/unibo/aldomoro1.4.1.297." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Al ministero degli Esteri e all’opposizione nel partito (giugno 1968 – maggio 1973), 2021" name="description"/><title>Nuova coscienza</title>
<div id="mentionMeta"><meta about="https://w3id.org/moro/enoam/data/sud-est-asiatico" typeof="dcterms:Location"/><meta about="https://w3id.org/moro/enoam/data/sud-est-asiatico" content="Sud-Est Asiatico" property="rdfs:label"/><meta about="https://w3id.org/moro/enoam/data/sud-est-asiatico" property="owl:sameAs" resource="http://www.wikidata.org/entity/Q11708"/><meta about="https://w3id.org/moro/enoam/data/medio-oriente" typeof="dcterms:Location"/><meta about="https://w3id.org/moro/enoam/data/medio-oriente" content="Medio Oriente" property="rdfs:label"/><meta about="https://w3id.org/moro/enoam/data/medio-oriente" property="owl:sameAs" resource="http://www.wikidata.org/entity/Q7204"/><meta about="https://w3id.org/moro/enoam/data/vietnam-del-sud" typeof="dcterms:Location"/><meta about="https://w3id.org/moro/enoam/data/vietnam-del-sud" content="Vietnam del Sud" property="rdfs:label"/><meta about="https://w3id.org/moro/enoam/data/vietnam-del-sud" property="owl:sameAs" resource="http://www.wikidata.org/entity/Q180573"/><meta about="https://w3id.org/moro/enoam/data/pechino" typeof="dcterms:Location"/><meta about="https://w3id.org/moro/enoam/data/pechino" content="Pechino" property="rdfs:label"/><meta about="https://w3id.org/moro/enoam/data/pechino" property="owl:sameAs" resource="http://www.wikidata.org/entity/Q956"/><meta about="https://w3id.org/moro/enoam/data/mosca" typeof="dcterms:Location"/><meta about="https://w3id.org/moro/enoam/data/mosca" content="Mosca" property="rdfs:label"/><meta about="https://w3id.org/moro/enoam/data/mosca" property="owl:sameAs" resource="http://www.wikidata.org/entity/Q649"/><meta about="https://w3id.org/moro/enoam/data/stati-uniti-d-america" typeof="dcterms:Location"/><meta about="https://w3id.org/moro/enoam/data/stati-uniti-d-america" content="Stati Uniti d'America" property="rdfs:label"/><meta about="https://w3id.org/moro/enoam/data/stati-uniti-d-america" property="owl:sameAs" resource="http://www.wikidata.org/entity/Q30"/><meta about="https://w3id.org/moro/enoam/data/cina" typeof="dcterms:Location"/><meta about="https://w3id.org/moro/enoam/data/cina" content="Repubblica Popolare Cinese" property="rdfs:label"/><meta about="https://w3id.org/moro/enoam/data/cina" property="owl:sameAs" resource="http://www.wikidata.org/entity/Q148"/><meta about="https://w3id.org/moro/enoam/data/vietnam" typeof="dcterms:Location"/><meta about="https://w3id.org/moro/enoam/data/vietnam" content="Vietnam" property="rdfs:label"/><meta about="https://w3id.org/moro/enoam/data/vietnam" property="owl:sameAs" resource="http://www.wikidata.org/entity/Q881"/></div>

<div id="footnoteMeta"><meta about="https://w3id.org/moro/enoam/data/enrico-palumbo" typeof="foaf:Person"/><meta about="https://w3id.org/moro/enoam/data/enrico-palumbo" content="Enrico Palumbo" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>Nuova coscienza</h1><p class="paragraph" data-counter="1" id="p-1">L’annuncio della pace raggiunta nel <span about="https://w3id.org/moro/enoam/data/141297/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/sud-est-asiatico" typeof="deo:Reference">Sud-Est asiatico</span>, dopo una tormentosa vicenda apparentemente senza sbocco e l’alternarsi, da ultimo, di speranze e di delusioni, ci riempie di commozione. È il venir meno di una pesante ipoteca sulla politica internazionale; è la fine di un incubo nella vita morale di ciascuno di noi. Un punto di acuta tensione, sempre carico di rischi malgrado lo sforzo dei grandi protagonisti per tenerlo sotto controllo, viene a cadere. Pur tra molte e gravi difficoltà, un passo innanzi, forse decisivo, può essere ormai fatto, per raggiungere la pace in senso globale e collocarla su solide basi. Il cammino è sgombro o di gran lunga meno ingombro. Tra l’altro, le grandi potenze, sulle quali ricade la massima responsabilità, e, del resto, tutti i Paesi che vogliono concorrere attivamente al superamento dei conflitti, possono ora rivolgersi alla crisi, tuttora grave e pericolosa, in <span about="https://w3id.org/moro/enoam/data/141297/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/medio-oriente" typeof="deo:Reference">Medio Oriente</span>.</p><p class="paragraph" data-counter="2" id="p-2">La cessazione del fuoco nel <span about="https://w3id.org/moro/enoam/data/141297/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/vietnam-del-sud" typeof="deo:Reference">Sud Vietnam</span> è dunque estremamente importante per se stessa e per quel che fa presagire e rende, in certo senso, possibile. Essendo stato indicato un metodo, quello della trattativa, e creato un ambiente di pace sul terreno militare e di diminuita tensione, la saggezza delle parti deve consentire anche la soluzione dei problemi politici rimasti aperti. Se si tratta dunque di una grande vittoria delle ragioni dell’umanità contro le forze della discordia e della violenza, restano però prove da affrontare e sforzi da compiere per una autentica pacificazione.</p><p class="paragraph" data-counter="3" id="p-3">Per quanto riguarda il quadro generale della politica internazionale, converrà considerare il grande avvenimento alla luce dei fondamentali sviluppi costituiti nel 1972 dai “vertici” di <span about="https://w3id.org/moro/enoam/data/141297/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/pechino" typeof="deo:Reference">Pechino</span> e di <span about="https://w3id.org/moro/enoam/data/141297/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/mosca" typeof="deo:Reference">Mosca</span><sup><sup><a href="#curatornote-1" id="curatornote-ref-1">[1]</a></sup></sup>. Essi hanno modificato la condizione del mondo e, presumibilmente, coinvolto le due grandi potenze comuniste in una politica che le ha viste concorrere, pensiamo, in modo discreto ed efficace al raggiungimento dell’intesa, senza peraltro sacrificare al realismo politico le ragioni di equità e gli interessi indisponibili della parte che in esse confidava.</p><p class="paragraph" data-counter="4" id="p-4">È evidente che il negoziato, in vista della soluzione politica, sempre auspicata da parte italiana, del conflitto vietnamita, è stato più complesso ed articolato che non appaia a prima vista. Il superamento del punto morto dell’assoluta incomprensione ed incomunicabilità tra <span about="https://w3id.org/moro/enoam/data/141297/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/stati-uniti-d-america" typeof="deo:Reference">Stati Uniti</span> e <span about="https://w3id.org/moro/enoam/data/141297/v1/mention-7" class="mention place" id="mention-7" property="dcterms:references" resource="https://w3id.org/moro/enoam/data/cina" typeof="deo:Reference">Cina</span> ed il riscaldarsi ed avvivarsi delle relazioni sovietico-americane hanno posto quei dati di equilibrio e di fiducia i quali hanno agevolato il governo americano nel compiere quel passo verso la pace che era sembrato per tanti anni, in una situazione diversa nel mondo ed in ispecie in Asia, estremamente difficile.</p><p class="paragraph" data-counter="5" id="p-5">Ma se le cose sono fortunatamente a questo punto e consentono di registrare uno sviluppo di tale portata, pensiamo si possa dire che questo straordinario risultato è destinato, a sua volta, a rafforzare il nuovo equilibrio mondiale ed a rendere, di mano in mano, più scorrevoli e feconde le relazioni tra le grandi potenze. Il legame che era stato posto da parte sovietica tra avvento della pace in <span about="https://w3id.org/moro/enoam/data/141297/v1/mention-10" class="mention place" id="mention-10" property="dcterms:references" resource="https://w3id.org/moro/enoam/data/vietnam" typeof="deo:Reference">Vietnam</span> ed intenso sviluppo dei rapporti sovietico-americani può ora essere guardato senza preoccupazione. Una tale condizione è in realtà adempiuta. La situazione, per quanto riguarda la <span about="https://w3id.org/moro/enoam/data/141297/v1/mention-8" class="mention place" id="mention-8" property="dcterms:references" resource="https://w3id.org/moro/enoam/data/cina" typeof="deo:Reference">Cina</span>, non è dissimile. La via è libera verso ulteriori intese, alle quali è responsabilità nostra, tutta nostra, che gli europei non siano estranei in una ingiustificata ed inammissibile passività.</p><p class="paragraph" data-counter="6" id="p-6">È difficile in questo momento esaminare le ragioni delle parti ed il loro comportamento. Gli <span about="https://w3id.org/moro/enoam/data/141297/v1/mention-11" class="mention place" id="mention-11" property="dcterms:references" resource="https://w3id.org/moro/enoam/data/stati-uniti-d-america" typeof="deo:Reference">USA</span> sono stati coinvolti nel conflitto, che ha avuto aspetti di particolare durezza e pericolosità, al momento di transizione da un tipo di equilibrio mondiale ad un altro, da un modo di fare la politica internazionale ad un altro. Essi si sono trovati perciò in notevoli difficoltà e con una opinione pubblica estremamente inquieta, quasi che essa registrasse questo passaggio e vivesse il drammatico contrasto tra le ragioni della potenza e l’emergere impetuoso delle ragioni di giustizia, di umanità, di pace, diventate a mano a mano predominanti. L’accordo politico, nelle sue luci, e nelle sue ombre, riflette questa complessità di motivi: ma, in esso, sovrasta la pace come supremo valore. Si può pensare che l’opinione pubblica inquieta e pungente di una grande democrazia, capace di critica ed autocritica, sarà ora tranquillizzata, constatando che ci si muove nel senso della storia e che l’<span about="https://w3id.org/moro/enoam/data/141297/v1/mention-12" class="mention place" id="mention-12" property="dcterms:references" resource="https://w3id.org/moro/enoam/data/stati-uniti-d-america" typeof="deo:Reference">America</span> è dalla parte giusta.</p><p class="paragraph" data-counter="7" id="p-7">Nell’altro campo si coglie il quadro di una guerra con caratteristiche particolari e con le durezze che una tale situazione comporta.</p><p class="paragraph" data-counter="8" id="p-8">E una vicenda, che continuerà in termini di lotta politica, nella quale si esprimono profonde convinzioni ed aspirazioni. E vanno sottolineati la fermezza, il sacrificio, la dignità di cui il popolo vietnamita ha dato prova. Da questa grande esperienza di dolore e di morte viene spontaneo e sincero l’augurio di pace specie per la generazione che ha conosciuto la vita, purtroppo, solo come guerra.</p><p class="paragraph" data-counter="9" id="p-9">Ed infine converrà ricordare che, al di là delle considerazioni strategiche e politiche, dalle quali pure a livello delle Cancellerie è difficile prescindere, questa guerra è apparsa, specie ai giovani in tutto il mondo, come il simbolo proprio della inammissibilità della guerra, come il segno di un nuovo modo di essere della civiltà umana che pone la pace al di sopra di tutto. È in occasione di questa lunga e drammatica vicenda che si è andata sviluppando quella nuova coscienza del mondo, quel movimento irresistibile dell’opinione pubblica, che ha inaugurato, crediamo, una nuova epoca di storia.</p><ol id="curatorNotes"><li about="https://w3id.org/moro/enoam/data/141297/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Il riferimento è ai viaggi del presidente degli Stati Uniti, Richard Nixon, in Cina (21-28 febbraio 1972) e in Unione Sovietica (22-30 maggio 1972). <a href="#curatornote-ref-1">↑</a></li></ol></body></html>