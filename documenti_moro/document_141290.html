<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.1.290" name="dcterms.relation"/><meta content="10.48678/unibo/aldomoro1.4.1.290" name="dcterms.identifier"/><meta content="Moro, Aldo, I giovani e la politica, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Al ministero degli Esteri e all’opposizione nel partito (giugno 1968 – maggio 1973), a cura di Guido Formigoni e Agostino Giovagnoli, edizione e nota storico-critica di Enrico Palumbo, Bologna, Università di Bologna, 2021. DOI: https://doi.org/10.48678/unibo/aldomoro1.4.1.290." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Al ministero degli Esteri e all’opposizione nel partito (giugno 1968 – maggio 1973), 2021" name="description"/><title>I giovani e la politica</title>
<div id="mentionMeta"><meta about="https://w3id.org/moro/enoam/data/francia" typeof="dcterms:Location"/><meta about="https://w3id.org/moro/enoam/data/francia" content="Francia" property="rdfs:label"/><meta about="https://w3id.org/moro/enoam/data/francia" property="owl:sameAs" resource="http://www.wikidata.org/entity/Q142"/><meta about="https://w3id.org/moro/enoam/data/europa" typeof="dcterms:Location"/><meta about="https://w3id.org/moro/enoam/data/europa" content="Europa" property="rdfs:label"/><meta about="https://w3id.org/moro/enoam/data/europa" property="owl:sameAs" resource="http://www.wikidata.org/entity/Q46"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

<div id="footnoteMeta"><meta about="https://w3id.org/moro/enoam/data/enrico-palumbo" typeof="foaf:Person"/><meta about="https://w3id.org/moro/enoam/data/enrico-palumbo" content="Enrico Palumbo" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>I giovani e la politica</h1><p class="paragraph" data-counter="1" id="p-1">Un problema, per comune riconoscimento, è emerso in piena evidenza negli ultimi anni, quello di una presenza veramente efficace dei cittadini nella vita sociale e politica. Passi innanzi sono stati compiuti, ma il traguardo è ancora lontano. Nelle stesse grandi democrazie occidentali resta ancora da fare, per giungere ad una piena partecipazione popolare alla vita dello Stato.</p><p class="paragraph" data-counter="2" id="p-2">Un dato, per esempio, delle ultime elezioni americane<sup><sup><a href="#curatornote-1" id="curatornote-ref-1">[1]</a></sup></sup> è l’alto numero di astenuti ed in particolare giovani<sup><sup><a href="#curatornote-2" id="curatornote-ref-2">[2]</a></sup></sup>, ai quali per la prima volta veniva offerta la possibilità di contare nel loro Paese<sup><sup><a href="#curatornote-3" id="curatornote-ref-3">[3]</a></sup></sup>. E non è dimenticato il risultato deludente, anche per il gran numero di astensioni, del referendum in <span about="https://w3id.org/moro/enoam/data/141290/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/francia" typeof="deo:Reference">Francia</span> per l’<span about="https://w3id.org/moro/enoam/data/141290/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/europa" typeof="deo:Reference">Europa</span><sup><sup><a href="#curatornote-4" id="curatornote-ref-4">[4]</a></sup></sup>. E se si pensa che proprio le democrazie occidentali rappresentano la più importante esperienza per quel che riguarda l’esercizio dei diritti politici, ci si rende conto di quale enorme potenziale di intelligenza e di volontà resti escluso in tutto il mondo nelle decisioni sulla comunità e come sia ancor oggi limitato il controllo dei diretti interessati a garanzia della giustizia e della pace. È appena necessario dire che la democrazia non può considerare conclusa la sua battaglia fino a quando le zone d’ombra non siano state eliminate e realizzata una piena partecipazione del popolo alla guida dello Stato.</p><p class="paragraph" data-counter="3" id="p-3">Conviene soffermarsi un momento in particolare sui giovani che, talvolta, hanno mostrato di non sentire a fondo il nuovo ruolo che pur avevano rivendicato ed era stato loro riconosciuto proprio in ragione dell’accresciuta maturità ed influenza e della generosa spinta rinnovatrice della quale apparivano, istituzionalmente, portatori. Ebbene non sempre i giovani ne hanno profittato: non sempre hanno voluto o sono riusciti a mutare le cose come avevano sperato, ad inserirsi quale fattore decisivo della maggioranza da costituire. Non è facile interpretare questo stato d’animo. Si è trattato forse di alternative tutte egualmente poco accette, incapaci, perciò, di coinvolgere i giovani nella vicenda politica e di accenderne l’entusiasmo? O, più in generale, questa assenza e questa rinuncia sono espressione di sfiducia nel sistema politico quale esso oggi appare? O siamo di fronte semplicemente ad una rassegnata stanchezza?</p><p class="paragraph" data-counter="4" id="p-4">Certamente è difficile contestare che vi sia in atto, a livello mondiale, una sorta di riflusso dalle posizioni più vivacemente contestatrici e quindi da uno stato d’animo di fiducia, persino fanatica, in se stessi e nelle proprie ragioni. È chiaro che, su questa base, diveniva naturale la più impegnata presenza. Una siffatta normalizzazione, se così la si vuol chiamare, può consolare coloro che non accettano il sacrificio ed il rischio inerente all’emergere del nuovo ed all’affacciarsi, autentico, alla vita delle giovani generazioni. Ma essa significherebbe, se dovesse durare ed affondare profonde radici, un impoverimento sostanziale della nostra vita morale e sociale ed un momento di decadenza.</p><p class="paragraph" data-counter="5" id="p-5">Non si può desiderare che le cose siano così. Del resto la mia impressione è diversa. Alcune fasi della storia recente, caratterizzate da acuti e laceranti conflitti, sono probabilmente superate. Le forme sconcertanti delle rivendicazioni giovanili appaiono eccessive e non utili per i fini perseguiti. Ma mi pare difficile pensare che, a parte le forme, a parte i metodi, la ricerca appassionata di nuovi e più giusti modi di vita sia stata abbandonata, sia diventata indifferente, restituendo la società alla sua pace, sì, ma anche al grigiore delle esperienze tutte compiute e consumate senza più né dibattiti, né tensioni, né palpiti. No, proprio non credo che ormai non vi sia più nessuna battaglia da combattere, che i giovani abbiano rinunziato a fare un passo avanti.</p><p class="paragraph" data-counter="6" id="p-6">È da ritenere che sia in atto un ripensamento, che ci si domandi come e per quali fini si possa assumere il proprio compito nel mondo. In questo riesame critico non ci si può stupire di trovare qualche momento di incertezza e di sospensione e perciò, in questo o quel Paese, in questa o quella occasione, una sorta d’inerzia, d’incapacità di avvalersi di strumenti istituzionali idonei ad assicurare la presenza di una gioventù consapevole nella nuova società.</p><p class="paragraph" data-counter="7" id="p-7">Si può dire infatti che all’ampia partecipazione in <span about="https://w3id.org/moro/enoam/data/141290/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> al cimento elettorale si accompagni oggi una continua ed ordinata partecipazione dei giovani al dibattito politico ed alla vita dei partiti? Non è così, certo, anche se la sfiducia non sarebbe giustificata. Affezionare i giovani alla politica (una politica che sia degna di loro) può essere un grande compito oggi per la classe dirigente tutta intera, al Governo come all’opposizione. Anche questa discontinuità è un segno della nostra crisi. E se i giovani entrassero in modo serio nel dibattito politico, per portarvi le loro speranze o anche solo generose illusioni, potremmo dire che questa crisi delle coscienze, prima che dell’economia e dell’ordine sociale, comincia ad essere superata.</p><p class="paragraph" data-counter="8" id="p-8">Ed intanto non dimentichiamo che è in una società multiforme, ricca, piena d’interesse e di sorprese nella quale i nostri giovani vivono oggi più consapevolmente di ieri. Vi stanno al riparo dalla temuta capacità deformante e corruttrice della politica. Ma, in fondo, discutono di politica e cioè dell’uomo, del suo destino, del suo compito nella comunità della solidarietà umana. Questa dimensione sociale, premessa di tutto, non va perduta. Il peggiore semplicismo sarebbe pensare che per i giovani vi siano solo frivolezza, dissipazione, disordine. Essi invece sono capaci di concentrazione come di generosità. Le premesse ci sono, se c’impegniamo in uno sforzo serio, per fare una vera politica di giustizia e di libertà.</p><ol id="curatorNotes"><li about="https://w3id.org/moro/enoam/data/141290/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Il riferimento è alle elezioni presidenziali degli Stati Uniti del 7 novembre 1972. <a href="#curatornote-ref-1">↑</a></li><li about="https://w3id.org/moro/enoam/data/141290/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> La partecipazione complessiva al voto era stata del 55,2%, quella dei giovani (18-24) del 47% circa. Cfr. J. Rosenthal, <em>Desertion Rate Doubles</em>, in «The New York Times», 9 novembre 1972. <a href="#curatornote-ref-2">↑</a></li><li about="https://w3id.org/moro/enoam/data/141290/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> La modifica al XXVI emendamento per abbassare l’età del voto da 21 a 18 anni era stata approvata a larga maggioranza dal Congresso nel 1971. <a href="#curatornote-ref-3">↑</a></li><li about="https://w3id.org/moro/enoam/data/141290/v1/curatornote-4" id="curatornote-4" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Il referendum per l’allargamento della Cee era stato celebrato in Francia il 23 aprile 1972 e aveva avuto una partecipazione del 60,2% degli elettori (i “sì” all’allargamento avevano vinto con il 68,3%). <a href="#curatornote-ref-4">↑</a></li></ol></body></html>