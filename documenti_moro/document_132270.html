<!DOCTYPE html>
<html><head prefix="rdfs: http://www.w3.org/2000/01/rdf-schema# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.270" name="dcterms.relation"/><meta content="10.48678/unibo/aldomoro1.3.2.270" name="dcterms.identifier"/><meta content="Moro, Aldo, [Messaggio per «Il Sole 24 Ore» in occasione della giornata del risparmio], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.270." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Messaggio per «Il Sole 24 Ore» in occasione della giornata del risparmio</title>
<div id="mentionMeta"></div>

<div id="footnoteMeta"><meta about="https://w3id.org/moro/enoam/data/michele-cento" typeof="foaf:Person"/><meta about="https://w3id.org/moro/enoam/data/michele-cento" content="Michele Cento" property="rdfs:label"/></div></head><body prefix="fabio: http://purl.org/spar/fabio/ dcterms: http://purl.org/dc/terms/"><h1 class="title">Messaggio per «Il Sole 24 Ore» in occasione della giornata del risparmio </h1><p>Caro Direttore<sup><a href="#curatornote-1" id="curatornote-ref-1">[1]</a></sup>,</p><p class="paragraph" data-counter="1" id="p-1">La ringrazio vivamente per avermi data la possibilità di esprimere, attraverso la colonna del giornale, la mia adesione alle manifestazioni celebrative della giornata del risparmio.</p><p class="paragraph" data-counter="2" id="p-2">Questo annuale ricorrenza ripropone agli italiani l’importanza del risparmio e la sua funzione nello sviluppo economico e civile del Paese. È naturale quindi che, in questa occasione, si sia indotti a valutare il proprio ruolo e le proprie responsabilità nei confronti del complesso processo di formazione e di utilizzazione del risparmio.</p><p class="paragraph" data-counter="3" id="p-3">Fondamentale è il compito dello Stato nell’attuazione di una politica che garantisca una corretta espansione ed una accorta utilizzazione dei flussi di risparmio come condizione per la realizzazione del processo di sviluppo in cui è impegnata la società italiana.</p><p class="paragraph" data-counter="4" id="p-4">Il programma economico, che rappresenta il momento significativo del nostro impegno politico, è basato infatti su due condizioni essenziali. Anzitutto il continuo sviluppo del reddito, da realizzare in condizioni di efficienza e di giusto equilibrio tra i vari settori produttivi e le diverse regioni del paese; quindi la garanzia della stabilità monetaria, senza alcuna concessione cioè alla pericolosa ed illusoria facilità del ricorso a risorse nominali che non trovino corrispettivo nella concreta realtà del nostro sistema economico.</p><p class="paragraph" data-counter="5" id="p-5">Su queste fondamenta il programma prospetta per il futuro una vasta gamma di obiettivi sociali, correlati alle possibilità di attuazione. In altri termini il programma esige una attenta ricerca della compatibilità tra potenzialità di sviluppo e risorse disponibili.</p><p class="paragraph" data-counter="6" id="p-6">Proprio per questa seria impostazione esso si chiude con la considerazione dei modi di finanziamento, fra i quali il risparmio, pubblico e privato, ha un ruolo di protagonista.</p><p class="paragraph" data-counter="7" id="p-7">L’approvazione del programma non si esaurisce in se stessa, poiché la politica di programmazione esige una concreta, quotidiana e coraggiosa attuazione.</p><p class="paragraph" data-counter="8" id="p-8">Consapevole di ciò il Governo ha cercato in questi anni, con non lievi sacrifici, di riportare i conti economici della Pubblica Amministrazione verso un assetto coerente con le previsioni programmatiche, assetto dal quale ci si era discostati in conseguenza delle vicende congiunturali. Abbiamo così potuto registrare un progresso in questa direzione, verso la quale vogliamo continuare a camminare. </p><p class="paragraph" data-counter="9" id="p-9">Il risparmio della Pubblica Amministrazione, insieme a quello attinto sul mercato dei capitali, è indirizzato largamente a programmi di investimento. E se gli investimenti sono indispensabili, è essenziale che il risparmio vi sia e sia reso disponibile per le imprese pubbliche e private.</p><p class="paragraph" data-counter="10" id="p-10">Chiediamo dunque severità allo Stato e correlativamente una consapevolezza dei cittadini che permetta allo Stato di attuare i suoi compiti. Chiediamo fiducia ai privati risparmiatori, i quali con il loro sacrificio di oggi provvedono alle necessità future e contribuiscono al progresso della Nazione.</p><p class="paragraph" data-counter="11" id="p-11">Il suo giornale, Signor Direttore, ha il dovere (e il diritto) di pungolare il Governo, perché conservi l’equilibrio tra i vari e complessi dati della vita economica. Ma ha anche quello d’incoraggiare ed ispirare fiducia ai privati e di concorrere a farli protagonisti dello sviluppo economico e sociale del Paese. Chi risparmia e impiega ricchezze è un benemerito, oggi più di ieri, della nostra vita sociale. La odierna celebrazione, alla quale il Suo giornale si vuole associare, è l’occasione propizia per ricordare a tutti possibilità e doveri e per riaccendere, nella consapevolezza di un comune impegno, speranza e fiducia nell’avvenire della Patria.</p><ol id="curatorNotes"><li about="https://w3id.org/moro/enoam/data/132270/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Si tratta di Mauro Masone, direttore del quotidiano dal 1965 al 1969. <a href="#curatornote-ref-1">↑</a></li></ol></body></html>