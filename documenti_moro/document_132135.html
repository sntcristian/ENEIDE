<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.135" name="dcterms.relation"/><meta content="10.48678/unibo/aldomoro1.3.2.135" name="dcterms.identifier"/><meta content="Moro, Aldo, [Saluto in occasione del ricevimento offerto alla stampa italiana a Palazzo Chigi], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.135." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Saluto in occasione del ricevimento offerto alla stampa italiana a Palazzo Chigi</title>
<div id="mentionMeta"><meta about="https://w3id.org/moro/enoam/data/angelo-salizzoni" typeof="foaf:Person"/><meta about="https://w3id.org/moro/enoam/data/angelo-salizzoni" content="Angelo Salizzoni" property="rdfs:label"/><meta about="https://w3id.org/moro/enoam/data/angelo-salizzoni" property="owl:sameAs" resource="http://www.wikidata.org/entity/Q3617210"/><meta about="https://w3id.org/moro/enoam/data/angelo-salizzoni" content="Salizzoni, Angelo" property="skos:prefLabel"/><meta about="https://w3id.org/moro/enoam/data/nazareno-padellaro" typeof="foaf:Person"/><meta about="https://w3id.org/moro/enoam/data/nazareno-padellaro" content="Nazareno Padellaro" property="rdfs:label"/><meta about="https://w3id.org/moro/enoam/data/nazareno-padellaro" property="owl:sameAs" resource="http://www.wikidata.org/entity/Q19357866"/><meta about="https://w3id.org/moro/enoam/data/nazareno-padellaro" content="Padellaro, Nazareno" property="skos:prefLabel"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Saluto in occasione del ricevimento offerto alla stampa italiana a Palazzo Chigi </h1><p class="paragraph" data-counter="1" id="p-1">Sono particolarmente lieto di porgere il più cordiale saluto ai rappresentanti della stampa italiana e di rendere omaggio, a nome del Governo e mio personale, ad una delle più alte manifestazioni della vita culturale, civile e politica del nostro paese.</p><p class="paragraph" data-counter="2" id="p-2">Questo incontro si svolge, alla ripresa dell’attività parlamentare, secondo una consuetudine che, peraltro, impedimenti vari non permisero di conservare nei due ultimi anni.</p><p class="paragraph" data-counter="3" id="p-3">Ci è offerta così la possibilità di un amichevole scambio di auguri tra Governo, giornalisti e le loro qualificate rappresentanze dell’Ordine e della Federazione. Un augurio non formale, ma che attesta per parte nostra la sincerità e la profondità del sentimento di rispetto e di apprezzamento che nutriamo nei confronti della stampa.</p><p class="paragraph" data-counter="4" id="p-4">Constato che la stampa è in <span about="https://w3id.org/moro/enoam/data/132135/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, come vuole la Costituzione, pienamente libera senza che alcuna limitazione ne comprometta o diminuisca l’altissima funzione.</p><p class="paragraph" data-counter="5" id="p-5">Rispettando e difendendo anche in questo campo la libertà, testimoniando grande considerazione per l’autonomia della stampa, riteniamo di aver contribuito ad avvalorare il compito fondamentale che i giornalisti italiani svolgono con grande competenza professionale e sensibilità per le molteplici esigenze del paese.</p><p class="paragraph" data-counter="6" id="p-6">Governo e stampa hanno così lavorato insieme per approfondire i temi della libertà e, conseguentemente, dello sviluppo economico, sociale, culturale e politico dell’<span about="https://w3id.org/moro/enoam/data/132135/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>. Il libero dibattito delle idee, sempre rispettato e sempre garantito, è valso a creare maggior comprensione tra noi ed a dare saldezza e fecondità alla vita democratica.</p><p class="paragraph" data-counter="7" id="p-7">Ciò è frutto del senso di responsabilità, di realismo, di serietà che ha animato la classe dirigente politica e quella che alla prima strettamente s’intreccia e che ha il grande compito di informare, orientare ed educare l’opinione pubblica.</p><p class="paragraph" data-counter="8" id="p-8">Abbiamo dunque percorso, ciascuno al proprio posto di responsabilità, ma in qualche modo collegati, un lungo tratto di strada. Vorrei sperare che sia diventata più chiara la nostra azione politica, che, pur aderendo alla realtà complessa e difficile, non ha perso la sua essenziale ispirazione ideale, ed è protesta come sempre verso obiettivi di libertà, di giustizia, di progresso e di pace. </p><p class="paragraph" data-counter="9" id="p-9">Nell’assolvere questo compito, prezioso e insostituibile è stato il contributo del mondo della stampa. Alla radio ed alla televisione, alle grandi agenzie, a tutti gli organi d’informazione, quotidiani e periodici, nazionali, regionali e locali, a quanti si dedicano a promuovere e diffondere la cultura va dunque il mio più schietto ringraziamento. </p><p class="paragraph" data-counter="10" id="p-10">Questo è davvero importante: che ci sia sempre un dialogo aperto tra noi, fondato sul rispetto e sulla considerazione delle posizioni e funzioni di ciascuno, nella prospettiva del dovere comune che abbiamo nei confronti della Nazione. Del resto la dignità, il prestigio, l’influenza di una libera stampa costituiscono una delle verifiche più significative del grado di maturità e di civiltà di un Paese. Prendiamo atto dunque dell’alto livello della vita democratica in <span about="https://w3id.org/moro/enoam/data/132135/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>. Per assicurare questi caratteri propri del nostro mondo il Governo è consapevole di dover fare, anche esso, qualche cosa.</p><p class="paragraph" data-counter="11" id="p-11">Cercheremo perciò d’intensificare l’informazione ed il contatto, affinando gli strumenti che consentano di rendere più tempestiva ed esauriente la conoscenza di ciò che il Governo fa e si prospetta per l’avvenire. Continueremo in una viva partecipazione o collaborazione in ordine ai problemi ed alle esigenze che i vostri organi professionali prospettano agli uffici della Presidenza diretti con tanta intelligenza e passione dal Sottosegretario on. <span about="https://w3id.org/moro/enoam/data/132135/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/angelo-salizzoni" typeof="deo:Reference">Salizzoni</span> coadiuvato dal solerte Direttore Generale <span about="https://w3id.org/moro/enoam/data/132135/v1/mention-1" class="mention person" id="mention-1" property="dcterms:references" resource="https://w3id.org/moro/enoam/data/nazareno-padellaro" typeof="deo:Reference">Padellaro</span>. Lo stesso dirò per i rapporti che le Vostre Istituzioni intrattengono con i competenti ministeri della Giustizia e del Lavoro. </p></body></html>