<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.1.0.039" name="dcterms.relation"/><meta content="10.48678/unibo/aldomoro1.1.0.039" name="dcterms.identifier"/><meta content="Moro, Aldo, Reagire al male, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 1, Gli anni giovanili (1932-1946), a cura di Gaetano Crociata e Paolo Trionfini, edizione e nota storico-critica di Tiziano Torresi, Bologna, Università di Bologna, 2021. DOI: https://doi.org/10.48678/unibo/aldomoro1.1.0.039." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Gli anni giovanili (1932-1946), 2021" name="description"/><title>Reagire al male</title>
<div id="mentionMeta"><meta about="https://w3id.org/moro/enoam/data/chiesa" typeof="foaf:Organization"/><meta about="https://w3id.org/moro/enoam/data/chiesa" content="Chiesa" property="rdfs:label"/><meta about="https://w3id.org/moro/enoam/data/chiesa" content="http://www.wikidata.org/entity/Q34651" property="owl:sameAs" resource="http://www.wikidata.org/entity/Q34651"/><meta about="https://w3id.org/moro/enoam/data/citta-del-vaticano" typeof="dcterms:Location"/><meta about="https://w3id.org/moro/enoam/data/citta-del-vaticano" content="Città del Vaticano" property="rdfs:label"/><meta about="https://w3id.org/moro/enoam/data/citta-del-vaticano" property="owl:sameAs" resource="http://www.wikidata.org/entity/Q237"/></div>

<div id="footnoteMeta"><meta about="https://w3id.org/moro/enoam/data/tiziano-torresi" typeof="foaf:Person"/><meta about="https://w3id.org/moro/enoam/data/tiziano-torresi" content="Tiziano Torresi" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>Reagire al male</h1><p class="paragraph" data-counter="1" id="p-1">Dal giorno dell’Ascensione fino alla quarta domenica di Giugno si sono susseguite nella basilica <span about="https://w3id.org/moro/enoam/data/110039/v1/mention-8" class="mention place" id="mention-8" property="dcterms:references" resource="https://w3id.org/moro/enoam/data/citta-del-vaticano" typeof="deo:Reference">vaticana</span> le proclamazioni di nuovi Santi e Beati<sup><a href="#curatornote-1" id="curatornote-ref-1">[1]</a></sup>, proprio quando più profondo è lo smarrimento nella vita e più penosa l’ansia di tante anime. Nel disagio degli spiriti la pura gioia della glorificazione del Signore nel riconoscimento di una più piena realizzazione di bontà nei suoi figli. C’è un motivo di conforto per noi in questo fatto ed un insegnamento vivo.</p><p class="paragraph" data-counter="2" id="p-2">Quando più diffuso e profondo è il male e più i valori dello spirito paiono compromessi, e forse in maniera definitiva, sembra, al superficiale almeno, che la <span about="https://w3id.org/moro/enoam/data/110039/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/chiesa" typeof="deo:Reference">Chiesa</span> non abbia nessuna capacità di ricostruire il mondo di verità, e reintegrare, secondo la sua missione, la vita cristiana. Sicché la reazione di colui che assiste al trionfo in tante forme del male è lo stupore meravigliato di chi vede cadere ideali, che hanno un sigillo divino e di cui sembra strano e disperante il declinare; e con lo stupore un senso di sfiducia circa la possibilità di fare qualche cosa per questo.</p><p class="paragraph" data-counter="3" id="p-3">È la sconfitta, e sembra definitiva, del bene nell’ambito, a prima vista ristretto e irrilevante per il mondo di fuori, della vita individuale; che poi diviene, in una progressione fatale, male sociale, e si risolve nelle grandi correnti travolgitrici del patrimonio ideale di verità e di bontà che il cristianesimo ha lentamente e pazientemente costruito nella storia. La tristissima negazione della Verità, il rivolgimento orgoglioso nel fine vero della vita, che di questa deve costituire la misura e la direttiva del divenire quotidiano; lo sdegnoso levarsi dell’uomo, che non vuol riconoscere una realtà trascendente sovra di sé né altra ragione per la sua vita che non sia la soddisfazione dell’orgoglio brutale e della cupidigia cieca; la negazione del contatto necessario di ciascuna vita individuale con tutte le altre; contatto di amore, nel quale soltanto si appaga l’esigenza profonda di possesso, che è in ogni anima, di tutta la realtà che è al di fuori di noi.</p><p class="paragraph" data-counter="4" id="p-4">Eppure la reazione efficace a questo, che il contatto del cristiano con il mondo rivela ogni giorno, c’è e di una efficacia immensa: la reazione della <span about="https://w3id.org/moro/enoam/data/110039/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/chiesa" typeof="deo:Reference">Chiesa</span>, non solo nella sua struttura ufficiale di organismo attivo, che realizza in sé e diffonde la realtà divina della vita cristiana nel mondo, ma pure dei singoli membri di questa tutti attivi e responsabili.</p><p class="paragraph" data-counter="5" id="p-5">Siamo noi, invece, così spesso spiritualmente troppo pigri per sentirla e viverla questa tacita efficace reazione della <span about="https://w3id.org/moro/enoam/data/110039/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/chiesa" typeof="deo:Reference">Chiesa</span> che prega e riafferma il diritto del bene nella propria realizzazione di bontà. Noi troppo distratti per capire quanto vicina a noi sia questa magnifica possibilità di vincere e come basti solo volere una cosa che è in noi e tutta da noi dipende. Forse solo per la nostra umana incapacità di sentire a pieno la grandezza efficace delle forze spirituali, portati, come siamo, a guardare tutte le cose nella luce falsa di successi esteriori e sensibili.</p><p class="paragraph" data-counter="6" id="p-6">Così è impedito un lavoro di ricostruzione che tutti devono fare, nessuno escluso; responsabilità gravissima di ogni cristiano nella sua vita che è contatto necessario col mondo, contatto che dev’essere fatto di una bontà diffusiva e conquistatrice.</p><p class="paragraph" data-counter="7" id="p-7">Se a queste cose avremo pensato, sarà allora ben chiaro per noi che la <span about="https://w3id.org/moro/enoam/data/110039/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/chiesa" typeof="deo:Reference">Chiesa</span> reagisce al male vivendo nella pienezza, essa santa, la sua vita di santità; reagisce, come nel mondo moderno tra tanto turbamento di anime e nell’anelito generale verso un mondo superiore di giustizia e di verità, con questi santi che oggi proprio siamo invitati a venerare; essi vissuti in un mondo corrotto, nella santità; essi che il mondo non hanno disdegnato, come ad esso non hanno ceduto, piegando vilmente; essi che mai hanno arretrato sconfortati per l’incapacità del bene, vivo nell’uomo buono, a reagire al male, ma hanno sempre creduto di assolvere in pieno la propria missione, nell’essere più interiori e raccolti, quanto più la vita del mondo è esteriore e dispersiva; nel loro essere in contatto tanto più pieno col Signore, quanto più gli uomini rinnegano il rapporto con Lui e Lo dimenticano; nel loro amare fino alla dedizione più generosa di sé gli altri, quanto più si nega, nell’egoismo, l’amore. È questa santità la vita della <span about="https://w3id.org/moro/enoam/data/110039/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/chiesa" typeof="deo:Reference">Chiesa</span> e la vita di ciascuno di noi nella <span about="https://w3id.org/moro/enoam/data/110039/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/chiesa" typeof="deo:Reference">Chiesa</span>; è la storia, invisibile, ma di un’efficacia immensa, delle realizzazioni di bontà del Corpo Mistico e di ciascuno dei suoi membri, la storia più vera e profonda dell’umanità anelante a una meta infinita. E nell’unità del Corpo Mistico del Signore la bontà attiva di ciascuno è realtà attuale di grazia che si espande su tutti e per tutti vale. Nella santità di ciascuno è la santità di tutta la <span about="https://w3id.org/moro/enoam/data/110039/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/chiesa" typeof="deo:Reference">Chiesa</span> che si afferma; nella realtà di bene attuata da ciascuno è la realtà totale di bene della <span about="https://w3id.org/moro/enoam/data/110039/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/chiesa" typeof="deo:Reference">Chiesa</span> che vive e bilancia il male del mondo e lo redime.</p><p class="paragraph" data-counter="8" id="p-8">Tale l’insegnamento silenzioso di queste beatificazioni: non ritrarsi dalla scena della vita, quasi che il male sia invincibile e nulla possa opporsi al suo potere, ma reagire nel solo volere il bene, per sé e per tutti, prendendo il posto di coloro che non vivono amando e che non pregano, perché l’ideale del bene sia realtà della vita.</p><p>Aldo Moro</p><ol id="curatorNotes"><li about="https://w3id.org/moro/enoam/data/110039/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/tiziano-torresi" typeof="fabio:Comment"> Il 2 maggio 1940 furono canonizzate la beata Maria di Sant’Eufrasia Pelletier (1796-1868), fondatrice delle Suore del Buon Pastore per la redenzione delle pericolanti, e la beata Gemma Galgani (1878-1903). Il 12 maggio fu beatificata Rose Philippine Duchesne (1769-1852), religiosa della Società del Sacro Cuore di Gesù; il 19 maggio fu beatificata Gioacchina de Vedruna (1783-1854), fondatrice delle Suore Carmelitane della Carità; il 26 maggio fu beatificata Maria Crocifissa di Rosa (1813-1855), fondatrice della congregazione delle Ancelle della Carità; il 9 giugno fu beatificata Emilia Maria Guglielma de Rodat (1787-1852), fondatrice della Congregazione delle Suore della Santa Famiglia; infine, il 16 giugno, fu beatificato Ignazio da Laconi (1701-1781), laico professo dell’ordine dei Frati Minori Cappuccini. <a href="#curatornote-ref-1">↑</a></li></ol></body></html>