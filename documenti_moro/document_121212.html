<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.212" name="dcterms.relation"/><meta content="10.48678/unibo/aldomoro1.2.1.212" name="dcterms.identifier"/><meta content="Moro, Aldo, [Sulle responsabilità di alcuni uffici delle Acli per truffe a danno di emigranti], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.212." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>[Sulle responsabilità di alcuni uffici delle Acli per truffe a danno di emigranti]</title>
<div id="mentionMeta"><meta about="https://w3id.org/moro/enoam/data/argentina" typeof="dcterms:Location"/><meta about="https://w3id.org/moro/enoam/data/argentina" content="Argentina" property="rdfs:label"/><meta about="https://w3id.org/moro/enoam/data/argentina" property="owl:sameAs" resource="http://www.wikidata.org/entity/Q414"/><meta about="https://w3id.org/moro/enoam/data/genova" typeof="dcterms:Location"/><meta about="https://w3id.org/moro/enoam/data/genova" content="Genova" property="rdfs:label"/><meta about="https://w3id.org/moro/enoam/data/genova" property="owl:sameAs" resource="http://www.wikidata.org/entity/Q1449"/><meta about="https://w3id.org/moro/enoam/data/silvio-paolucci" typeof="foaf:Person"/><meta about="https://w3id.org/moro/enoam/data/silvio-paolucci" content="Silvio Paolucci" property="rdfs:label"/><meta about="https://w3id.org/moro/enoam/data/silvio-paolucci" property="owl:sameAs" resource="http://www.wikidata.org/entity/Q96071990"/><meta about="https://w3id.org/moro/enoam/data/silvio-paolucci" content="Paolucci, Silvio" property="skos:prefLabel"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/associazioni-cristiane-dei-lavoratori-italiani" typeof="foaf:Organization"/><meta about="https://w3id.org/moro/enoam/data/associazioni-cristiane-dei-lavoratori-italiani" content="ACLI" property="rdfs:label"/><meta about="https://w3id.org/moro/enoam/data/associazioni-cristiane-dei-lavoratori-italiani" property="owl:sameAs" resource="http://www.wikidata.org/entity/Q3627327"/></div>

<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>[Sulle responsabilità di alcuni uffici delle Acli per truffe a danno di emigranti]</h1><p class="paragraph" data-counter="1" id="p-1">Bisogna anzitutto premettere che nel caso Giribaldi<sup><a href="#curatornote-1" id="curatornote-ref-1">[1]</a></sup> si trattò non di arruolamenti collettivi di lavoratori, che vengono effettuati esclusivamente dagli organi statali, bensì di emigranti liberi, che espatriavano in base ad atti di chiamata o a contratto individuale.</p><p class="paragraph" data-counter="2" id="p-2">Essi avrebbero dovuto rivolgersi, per prenotare le partenze, ai rappresentanti di vettori, autorizzati a norma di legge, ed attendere il proprio turno d’imbarco, presso una compagnia munita di patente o di licenza speciale per il servizio dell’emigrazione. Spinti invece dall’impazienza, sia pure giustificata, di partire al più presto, cedettero alle lusinghe di alcune spregiudicate agenzie di viaggio, non autorizzate per i servizi dell’emigrazione e di privati accaparratori clandestini, quali il Giribaldi. Questi, infatti, intavolando di volta in volta trattative per il noleggio di piroscafi da adibire al trasporto passeggeri sulla linea dell’<span about="https://w3id.org/moro/enoam/data/121212/v1/mention-14" class="mention place" id="mention-14" property="dcterms:references" resource="https://w3id.org/moro/enoam/data/argentina" typeof="deo:Reference">Argentina</span>, era riuscito, per mezzo delle predette agenzie ed agenti non autorizzati, ad accaparrare oltre mille emigranti che pensava di poter imbarcare su qualche nave che fosse riuscito a noleggiare coi fondi versati dagli emigranti stessi. Non essendo vettore, ai sensi di legge, né autorizzato ad accaparrare emigranti, il detto Giribaldi fu denunziato dall’Ispettorato dell’emigrazione di <span about="https://w3id.org/moro/enoam/data/121212/v1/mention-17" class="mention place" id="mention-17" property="dcterms:references" resource="https://w3id.org/moro/enoam/data/genova" typeof="deo:Reference">Genova</span>, per contravvenzione alla legge sull’emigrazione; e venne altresì diffidato dall’astenersi dall’illecita attività ed obbligato a restituire agli emigranti i noli che essi gli avevano pagato.</p><p class="paragraph" data-counter="3" id="p-3">Mentre l’Ispettorato di <span about="https://w3id.org/moro/enoam/data/121212/v1/mention-18" class="mention place" id="mention-18" property="dcterms:references" resource="https://w3id.org/moro/enoam/data/genova" typeof="deo:Reference">Genova</span> si adoperava per ridurre al minimo il danno subìto dagli emigranti accaparrati dal Giribaldi, cercando di far loro restituire le somme già versate o di procurare l’imbarco su navi autorizzate, il Giribaldi si rendeva latitante.</p><p class="paragraph" data-counter="4" id="p-4">La notizia della scomparsa del Giribaldi provocò, come era naturale, un giustificato panico in tutti coloro che gli avevano affidato il proprio denaro e che, assieme ad esso, perdevano anche la speranza di espatriare.</p><p class="paragraph" data-counter="5" id="p-5">La sorte di tali sventurati formò oggetto di pronto interessamento e di provvidenze immediate atte ad annullare o ridurre al minimo il loro danno. A circa 400 tra i più bisognosi che si erano venuti a trovare senza casa e senza mezzi, fu dato vitto ed alloggio gratuitamente fino alla partenza, presso il centro alloggi emigranti, mentre, con la volonterosa e disinteressata collaborazione di tutti gli armatori addetti al servizio dell’emigrazione, senza distinzione di bandiera, si provvedeva ad accelerarne l’imbarco alle condizioni più vantaggiose. Alcuni, infatti, furono imbarcati gratuitamente, ed altri pagando una piccola aliquota del nolo. Gli altri emigranti avrebbero dovuto essere imbarcati tutti in unica volta, sopra un piroscafo che la Direzione generale dell’emigrazione sperava di ottenere, con un nolo fortemente ridotto.</p><p class="paragraph" data-counter="6" id="p-6">Poiché, per contingenze sopravvenute, la concessione predetta non poté effettuarsi, gli armatori addetti al servizio dell’emigrazione, accedendo alla nuova richiesta della Direzione generale dell’emigrazione, hanno accettato di provvedere al trasporto di tutti i danneggiati, scaglionandoli sui vari piroscafi, in modo da turbare il meno possibile il normale deflusso degli emigranti verso i quali avevano assunto precedenti impegni.</p><p class="paragraph" data-counter="7" id="p-7">Quanto ai criteri secondo i quali sono stati scaglionati gli emigranti si può comunicare che per la distribuzione dei danneggiati sui vari piroscafi, non potevano essere adottati che criteri a carattere rigido, tali da prescindere da una valutazione soggettiva dei singoli casi. Ai più bisognosi che già si trovavano sulla piazza di <span about="https://w3id.org/moro/enoam/data/121212/v1/mention-19" class="mention place" id="mention-19" property="dcterms:references" resource="https://w3id.org/moro/enoam/data/genova" typeof="deo:Reference">Genova</span>, e che venivano a gravare sull’erario per vitto ed alloggio, fu data la priorità assoluta, cominciando l’imbarco dalle famiglie più numerose, come quelle che più risentivano della situazione precaria ed angosciosa nella quale erano venute a trovarsi. </p><p class="paragraph" data-counter="8" id="p-8">Per tutti gli altri danneggiati fu adottato come criterio di priorità la data più antica del visto consolare argentino. Ciò per vari ordini di considerazioni: perché una volta scaduto il visto, il rinnovarlo avrebbe richiesto una nuova spesa da parte del danneggiato, e perché l’averlo richiesto ed ottenuto da maggior tempo, stava ad indicare che si trattava di un emigrante che da maggior tempo aveva maturato il proposito di partire ed era in regola per poterlo attuare. I gruppi familiari, a parità di condizione, hanno avuto la precedenza.</p><p class="paragraph" data-counter="9" id="p-9">Il trattamento circa il pagamento del nolo è mantenuto uguale per tutti i danneggiati. Anche gli ultimi gruppi, quindi, godranno degli stessi benefici che i vettori hanno accettato di accordare ai primi imbarcati. Debbo qui mettere in evidenza che questo gesto di comprensione compiuto dagli armatori, tradotto in cifre, viene a rappresentare una perdita, per essi, di oltre 162 milioni, anche se gli emigranti hanno fatto cessione in loro favore dei loro diritti di azione verso il Giribaldi per il recupero dei crediti, purtroppo alquanto aleatori.</p><p class="paragraph" data-counter="10" id="p-10">L’onorevole <span about="https://w3id.org/moro/enoam/data/121212/v1/mention-22" class="mention person" id="mention-22" property="dcterms:references" resource="https://w3id.org/moro/enoam/data/silvio-paolucci" typeof="deo:Reference">Paolucci</span><sup><a href="#curatornote-2" id="curatornote-ref-2">[2]</a></sup> ha chiesto di conoscere se risulta al Ministero degli Affari esteri che fra i danneggiati vi siano numerosi emigranti abruzzesi, che avrebbero versato ingenti somme senza peraltro avere ottenuto possibilità di partire. Al riguardo occorre precisare che effettivamente fra i danneggiati del Giribaldi vi sono alcuni emigranti abruzzesi, ma essi non hanno pagato le ingenti somme delle quali fa cenno l’onorevole <span about="https://w3id.org/moro/enoam/data/121212/v1/mention-23" class="mention person" id="mention-23" property="dcterms:references" resource="https://w3id.org/moro/enoam/data/silvio-paolucci" typeof="deo:Reference">Paolucci</span>, poiché hanno corrisposto, ed alcuni solo in parte, il nolo di imperio vigente per i viaggi in terza classe tra l’<span about="https://w3id.org/moro/enoam/data/121212/v1/mention-30" class="mention place" id="mention-30" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> e l’<span about="https://w3id.org/moro/enoam/data/121212/v1/mention-15" class="mention place" id="mention-15" property="dcterms:references" resource="https://w3id.org/moro/enoam/data/argentina" typeof="deo:Reference">Argentina</span>. Il loro numero è assai modesto. Si tratta infatti di una piccola aliquota, di pochi emigranti, che non arrivano a 40, e che hanno beneficiato o beneficeranno delle stesse facilitazioni di espatrio delle quali hanno beneficiato gli altri.</p><p class="paragraph" data-counter="11" id="p-11">Da un censimento generale dei danneggiati compiuto dall’Ispettorato dell’emigrazione di <span about="https://w3id.org/moro/enoam/data/121212/v1/mention-20" class="mention place" id="mention-20" property="dcterms:references" resource="https://w3id.org/moro/enoam/data/genova" typeof="deo:Reference">Genova</span> risulta che gli emigranti truffati dal Giribaldi ammontavano a 1205 unità.</p><p class="paragraph" data-counter="12" id="p-12">Dalle ultime notizie pervenute dall’Ispettorato dell’emigrazione di <span about="https://w3id.org/moro/enoam/data/121212/v1/mention-21" class="mention place" id="mention-21" property="dcterms:references" resource="https://w3id.org/moro/enoam/data/genova" typeof="deo:Reference">Genova</span> risultano partiti 1159 emigranti, secondo il piano di priorità predisposto, sulle navi di 13 diverse compagnie. Altre 35 persone, sprovviste di permesso di sbarco o non più intenzionate ad espatriare, sono state ammesse direttamente al passivo del fallimento Giribaldi. Restano così 11 emigranti di cui l’imbarco è prossimo.</p><p class="paragraph" data-counter="13" id="p-13">In contemporaneità con le provvidenze a favore degli emigranti danneggiati, venivano adottate misure di rigore a carico dei responsabili della truffa. Si provvedeva a denunziare il Giribaldi per truffa continuata, contravvenzioni reiterate alla legge dell’emigrazione ed infrazioni alle diffide ricevute; a denunziare i suoi diretti collaboratori e complici; qualcuno di essi in istato di arresto; a denunziare 25 agenzie di viaggio, non autorizzate per il servizio dell’emigrazione, per concorso nella truffa e contravvenzione alle leggi dell’emigrazione; a denunziare, per gli stessi reati, numerosi accaparratori clandestini; a denunziare e fare revocare dalle loro funzioni, dagli enti interessati, alcuni dirigenti provinciali implicati nel caso in esame; a denunziare e revocare dalla loro funzione alcuni rappresentanti autorizzati di vettore, per avere ceduto al Giribaldi gli emigranti che avrebbero dovuto prenotare presso la Compagnia che rappresentavano; a sollecitare, da parte dell’autorità giudiziaria, provvedimenti cautelativi, per assicurare a favore degli emigranti truffati o dei loro aventi causa, tutte le attività tanto del Giribaldi quanto dei suoi complici; a chiedere la revoca della licenza e la chiusura delle agenzie di viaggio implicate nella truffa; a sollecitare indagini a carico di numerosi altri indiziati, contro i quali sarà proceduto con ogni rigore di legge.</p><p class="paragraph" data-counter="14" id="p-14">Come si può rilevare da quanto si è venuto esponendo, si tratta di una di quelle volgari truffe delle quali abbonda questo travagliato dopoguerra, la cui responsabilità non si può far risalire al Governo od ai suoi organi dipendenti.</p><p class="paragraph" data-counter="15" id="p-15">Nessuna carenza si è verificata nel funzionamento degli organi preposti alla tutela degli emigranti, i quali hanno fatto quanto era in loro potere per evitare, prima, diminuire poi, al minimo, il danno subito dagli emigranti e per dare, ad essi, ogni più fraterna assistenza.</p><p class="paragraph" data-counter="16" id="p-16">Si deve alla loro tempestiva ed energica azione se un gran numero di emigranti potrà salvare in tempo il suo peculio e se l’entità della truffa non assume proporzioni assai più vaste come indubbiamente era nell’intendimento del Giribaldi e dei suoi complici più diretti.</p><p class="paragraph" data-counter="17" id="p-17">Ciononpertanto, il Governo si è da tempo preoccupato e si preoccupa del dilagare di una serie di attività truffaldine che elementi spregiudicati, viventi ai margini dell’emigrazione, vanno sviluppando ai danni degli emigranti. Esso ha predisposto provvedimenti atti a salvaguardare la buona fede degli espatrianti ed a condurre un’azione energica ed organica in proposito, ai fini di un controllo preventivo e, occorrendo, alla repressione più drastica di tutte quelle attività che sotto la forma ed i nomi più disparati non perseguono altro fine che quello di sfruttare gli emigranti.</p><p class="paragraph" data-counter="18" id="p-18">Ma l’opera degli organi governativi trova assai spesso un grave ostacolo alla sua azione risanatrice negli stessi danneggiati che, con il loro silenzio o negando addirittura gli addebiti che gravano sui loro sfruttatori, si rendono complici di essi nella illusoria speranza di ottenere i benefici promessi.</p><p class="paragraph" data-counter="19" id="p-19">È da augurarsi che la risonanza che ha avuto purtroppo la triste avventura in esame possa servire di monito a quegli emigranti che, tenendo in non cale gli ammonimenti e le istruzioni degli organi governativi preposti alla loro tutela, si affidano a sconosciuti ed a gente non qualificata, nella illusoria speranza di potere, per vie traverse, ottenere ciò che non è possibile ottenere per la via diritta.</p><p class="paragraph" data-counter="20" id="p-20">Devo fare<sup><a href="#curatornote-3" id="curatornote-ref-3">[3]</a></sup> delle rettifiche e precisazioni in merito a quanto ha detto l’onorevole <span about="https://w3id.org/moro/enoam/data/121212/v1/mention-24" class="mention person" id="mention-24" property="dcterms:references" resource="https://w3id.org/moro/enoam/data/silvio-paolucci" typeof="deo:Reference">Paolucci</span>. Non si tratta di ingaggio di lavoratori per l’<span about="https://w3id.org/moro/enoam/data/121212/v1/mention-16" class="mention place" id="mention-16" property="dcterms:references" resource="https://w3id.org/moro/enoam/data/argentina" typeof="deo:Reference">Argentina</span>, cosa che è di esclusiva competenza degli organi dello Stato, ma si tratta semplicemente di passaggi marittimi. Persone che avrebbero dovuto fare il viaggio su navi aventi patente di vettore sono stati convogliati altrimenti da un truffatore con la complicità di alcune agenzie. Si tratta dunque di materia diversa da quella cui sembra accennare l’onorevole interrogante. Si tratta di un truffatore bene individuato e che credo sia già stato arrestato.</p><p class="paragraph" data-counter="21" id="p-21">V’è stata la complicità di numerose agenzie di viaggio – talune clandestine – che si erano date ad una attività di speculazione; e può anche essere individuata la responsabilità di taluni uffici delle <span about="https://w3id.org/moro/enoam/data/121212/v1/mention-31" class="mention organization" id="mention-31" property="dcterms:references" resource="https://w3id.org/moro/enoam/data/associazioni-cristiane-dei-lavoratori-italiani" typeof="deo:Reference">ACLI</span><sup><a href="#curatornote-4" id="curatornote-ref-4">[4]</a></sup>. Per i quali tuttavia v’è da notare una differenza sostanziale di fronte all’attività delle dette agenzie. Si tratta di casi limitati, nei quali, del resto, le <span about="https://w3id.org/moro/enoam/data/121212/v1/mention-32" class="mention organization" id="mention-32" property="dcterms:references" resource="https://w3id.org/moro/enoam/data/associazioni-cristiane-dei-lavoratori-italiani" typeof="deo:Reference">ACLI</span> sono intervenute con finalità di ordine assistenziale e sociale, anche se, per spirito di generosità, sono andate al di là della loro competenza in relazione alla legge sulla emigrazione.</p><p class="paragraph" data-counter="22" id="p-22">Il Ministero degli esteri ha assodato tutte le responsabilità, che sono state opportunamente graduate, da quella massima di un autentico truffatore, fino alla minima dell’ufficio delle <span about="https://w3id.org/moro/enoam/data/121212/v1/mention-33" class="mention organization" id="mention-33" property="dcterms:references" resource="https://w3id.org/moro/enoam/data/associazioni-cristiane-dei-lavoratori-italiani" typeof="deo:Reference">ACLI</span>. E il Ministero ha graduato cumulativamente i conseguenti provvedimenti, cui ho potuto accennare soltanto, ma che potrei indicare più diffusamente se ve ne fosse il tempo. Ad ogni modo, se l’onorevole <span about="https://w3id.org/moro/enoam/data/121212/v1/mention-25" class="mention person" id="mention-25" property="dcterms:references" resource="https://w3id.org/moro/enoam/data/silvio-paolucci" typeof="deo:Reference">Paolucci</span> ha particolari indicazioni da fare può trasmetterle agli uffici competenti del Ministero, perché si possa procedere oltre, se necessario.</p><p class="paragraph" data-counter="23" id="p-23">Posso assicurare l’onorevole <span about="https://w3id.org/moro/enoam/data/121212/v1/mention-26" class="mention person" id="mention-26" property="dcterms:references" resource="https://w3id.org/moro/enoam/data/silvio-paolucci" typeof="deo:Reference">Paolucci</span> che i truffati sono partiti quasi tutti, salvo soltanto undici; e sono partiti a spese non dell’erario, ma di armatori, che hanno dato così una bella prova di solidarietà patriottica. Si tratta di concessioni per 162 milioni.</p><p class="paragraph" data-counter="24" id="p-24">Per quanto riguarda il recupero di queste somme, i crediti sono stati ceduti alle compagnie di navigazione che hanno effettuato il trasporto, e si spera che almeno qualche cosa possa essere recuperato.</p><p class="paragraph" data-counter="25" id="p-25">Per quanto riguarda la responsabilità specifica del Governo, debbo ribadire che tutto quanto era possibile fare è stato fatto. L’onorevole interrogante sa bene che non sempre in sede di prevenzione dei reati si può ottenere da parte dell’Amministrazione una attuazione completa dei fini di conservazione dell’ordine sociale.</p><p class="paragraph" data-counter="26" id="p-26">Anche in questo campo, tuttavia, non solo sono state prese per questo specifico caso tutte le possibili misure, ma è in corso una azione compiuta da parte del Ministero degli esteri, sebbene attuata con estrema povertà di mezzi, allo scopo di realizzare la migliore difesa dell’emigrante. E dove non si è riusciti, in sede di prevenzione dei reati, a realizzare in pieno la difesa dell’emigrante, attraverso i provvedimenti di cui ho detto, di carattere giudiziario e di carattere amministrativo, si è fatto in modo che il danno dell’emigrante fosse ridotto alle più piccole proporzioni. Credo, quindi, di poter respingere l’accusa dell’onorevole <span about="https://w3id.org/moro/enoam/data/121212/v1/mention-27" class="mention person" id="mention-27" property="dcterms:references" resource="https://w3id.org/moro/enoam/data/silvio-paolucci" typeof="deo:Reference">Paolucci</span>, perché il Governo ha fatto quanto era in suo potere per prevenire e reprimere questi reati.</p><ol id="curatorNotes"><li about="https://w3id.org/moro/enoam/data/121212/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Il caso Gribaldi, come si evince dall’interrogazione, ha riguardato un caso di truffa ai danni degli emigranti italiani.  <a href="#curatornote-ref-1">↑</a></li><li about="https://w3id.org/moro/enoam/data/121212/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Silvio Paolucci (1903-1986), avvocato, politico, deputato all’Assemblea costituente e alla Camera nella I legislatura per il gruppo socialista.  <a href="#curatornote-ref-2">↑</a></li><li about="https://w3id.org/moro/enoam/data/121212/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro riprende nuovamente la parola dopo l’intervento dell’onorevole Silvio Paolucci che ribadisce le responsabilità del governo italiano nella vicenda in esame. <a href="#curatornote-ref-3">↑</a></li><li about="https://w3id.org/moro/enoam/data/121212/v1/curatornote-4" id="curatornote-4" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Le ACLI (Associazioni cristiane dei lavoratori italiani) sono state fondate nel 1944 al fine di svolgere un’azione di formazione per i lavoratori.  <a href="#curatornote-ref-4">↑</a></li></ol></body></html>