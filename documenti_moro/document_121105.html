<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.105" name="dcterms.relation"/><meta content="10.48678/unibo/aldomoro1.2.1.105" name="dcterms.identifier"/><meta content="Moro, Aldo, Osservatorio 2 (gennaio 1947), in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.105." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Osservatorio 2 (gennaio 1947)</title>
<div id="mentionMeta"><meta about="https://w3id.org/moro/enoam/data/roma" typeof="dcterms:Location"/><meta about="https://w3id.org/moro/enoam/data/roma" content="Roma" property="rdfs:label"/><meta about="https://w3id.org/moro/enoam/data/roma" property="owl:sameAs" resource="http://www.wikidata.org/entity/Q220"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>Osservatorio 2 (gennaio 1947)</h1><p class="paragraph" data-counter="1" id="p-1">Apprendiamo con soddisfazione che è stato di recente tenuto in <span about="https://w3id.org/moro/enoam/data/121105/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/roma" typeof="deo:Reference">Roma</span> e con ottimo successo un convegno di giovani delle scuole medie, il quale ha visto discutere in cordiale collaborazione e senza alcun sussiego professorale docenti e studenti. Anche i giovani hanno parlato, esponendo, con sincerità e senza timore, il loro pensiero sui temi di straordinaria importanza formativa che erano stati proposti al loro esame.</p><p class="paragraph" data-counter="2" id="p-2">Siamo lieti di questa iniziativa, della quale dovrebbe essere largamente seguito l’esempio, perché essa realizza finalmente il principio di una scuola libera, democratica, totale e umana. Lo fa, per ora, fuori delle mura dell’edificio scolastico, ma restando nell’ambiente della scuola. Domani si farà, speriamo, anche nelle aule. Perché pretendere di educare nell’atmosfera soffocante di un codice minuzioso e pedantesco qual è quello della corrente disciplina scolastica, pretendere di educare al di fuori di un autentico “colloquio” che permette al giovane di seguire personalmente passo passo il cammino che gli si fa fare, è veramente un fuor d’opera. La essenziale riforma della scuola ha da cominciare da qui ed è riforma di mentalità e di costume. Oggi, mentre torna la libertà, non dovrebbe risultare difficile ed è certo matura nelle coscienze.</p></body></html>