<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.1.004" name="dcterms.relation"/><meta content="10.48678/unibo/aldomoro1.4.1.004" name="dcterms.identifier"/><meta content="Moro, Aldo, [Messaggio di congedo al mondo della scuola], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Al ministero degli Esteri e all’opposizione nel partito (giugno 1968 – maggio 1973), a cura di Guido Formigoni e Agostino Giovagnoli, edizione e nota storico-critica di Enrico Palumbo, Bologna, Università di Bologna, 2021. DOI: https://doi.org/10.48678/unibo/aldomoro1.4.1.004." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Al ministero degli Esteri e all’opposizione nel partito (giugno 1968 – maggio 1973), 2021" name="description"/><title>[Messaggio di congedo al mondo della scuola]</title>
<div id="mentionMeta"><meta about="https://w3id.org/moro/enoam/data/luigi-gui" typeof="foaf:Person"/><meta about="https://w3id.org/moro/enoam/data/luigi-gui" content="Luigi Gui" property="rdfs:label"/><meta about="https://w3id.org/moro/enoam/data/luigi-gui" content="http://www.wikidata.org/entity/Q1415906" property="owl:sameAs" resource="http://www.wikidata.org/entity/Q1415906"/><meta about="https://w3id.org/moro/enoam/data/luigi-gui" content="Gui, Luigi" property="skos:prefLabel"/></div>

<div id="footnoteMeta"><meta about="https://w3id.org/moro/enoam/data/enrico-palumbo" typeof="foaf:Person"/><meta about="https://w3id.org/moro/enoam/data/enrico-palumbo" content="Enrico Palumbo" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>[Messaggio di congedo al mondo della scuola]</h1><p class="paragraph" data-counter="1" id="p-1">Alle espressioni rivolte al personale di tutti i Ministeri desidero aggiungere, a nome del Governo e mio personale, una particolare parola di apprezzamento e di ringraziamento per tutti coloro che dedicano la loro attività alla scuola, e in particolare per i docenti.</p><p class="paragraph" data-counter="2" id="p-2">Attraversiamo una fase piuttosto difficile, che è connessa alla rapida evoluzione e trasformazione delle forme organizzative e professionali della nostra società, donde emerge in modo nuovo l’esigenza dell’adeguamento e aggiornamento dell’attività didattica e di formazione dei giovani.</p><p class="paragraph" data-counter="3" id="p-3">Ma in tale situazione appare, con rilievo ancor maggiore, tutta l’importanza che per la soluzione dei problemi formativi della gioventù assume – non meno delle pur necessarie riforme scolastiche e dei programmi in vista del nuovo impulso da imprimere all’insegnamento ed alla ricerca scientifica – l’intelligente dedizione dei docenti e di tutti coloro che collaborano nel mondo della scuola.</p><p class="paragraph" data-counter="4" id="p-4">È dall’impegno, dall’intuizione, dalla passione con cui i docenti e insegnanti sapranno assolvere il loro nobilissimo compito che dipenderà in notevole misura, anche nell’attuale situazione, la capacità di corrispondere, con concreta aderenza, alle attese che sono al fondo del fermento dei giovani e delle università.</p><p class="paragraph" data-counter="5" id="p-5">Mentre rivolgo un sentito grazie per quanto, con fervida silenziosa opera, viene fatto nelle scuole di ogni ordine per la formazione culturale e professionale dei giovani, dei ragazzi, dei fanciulli, esprimo il confidente augurio che, nel solco della propria tradizione di alta dignità morale e didattica, la scuola italiana saprà venire incontro, nel miglior modo, alle attese del mondo studentesco, che si identificano, in larga parte, con le esigenze della nostra società di domani.</p><p class="paragraph" data-counter="6" id="p-6">La prego, signor <span about="https://w3id.org/moro/enoam/data/141004/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/luigi-gui" typeof="deo:Reference">Ministro</span><sup><a href="#curatornote-1" id="curatornote-ref-1">[1]</a></sup>, di far pervenire a tutti coloro che prestano la loro attività direttiva, di insegnamento, di collaborazione nella scuola italiana un vivo, cordiale saluto.</p><p>Aldo Moro</p><ol id="curatorNotes"><li about="https://w3id.org/moro/enoam/data/141004/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Luigi Gui (1914-2010), esponente politico della Democrazia cristiana, dal 1962 era ministro della Pubblica Istruzione, carica che avrebbe ricoperto fino al 25 giugno 1968, quando assunse quella di ministro della Difesa. <a href="#curatornote-ref-1">↑</a></li></ol></body></html>