<!DOCTYPE html>
<html><head><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.128" name="dcterms.relation"/><meta content="10.48678/unibo/aldomoro1.2.1.128" name="dcterms.identifier"/><meta content="Moro, Aldo, Democrazia integrale, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.128." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Democrazia integrale</title>


</head><body><h1>Democrazia integrale</h1><p class="paragraph" data-counter="1" id="p-1">La sorte della democrazia è nelle nostre mani. Che essa si salvi non solo, ma si consolidi e si sviluppi, dipende da noi, dalla nostra fiducia, dalla nostra lungimiranza, dalla nostra fortezza, dal nostro spirito cristiano. Senza un impegno di tutti gli uomini, che resistono alla tentazione del timore per le prove alle quali essa espone per le incognite che comporta, per i sacrifici che richiede, quella salvezza non è possibile. Senza la decisa volontà di tutti i cristiani che sentono lo sviluppo democratico coerente alle grandi idee cristiane di dignità umana e di fratellanza resta aperta una breccia nella linea difensiva della democrazia per la mancanza di uno dei suoi fermenti più efficaci.</p><p class="paragraph" data-counter="2" id="p-2">Se non è inutile in questo momento individuare le minacce che subisce il sistema democratico, elencare gli episodi che ne contrastano gli ordinamenti e lo spirito, stabilire da quale parte si profila più deciso l’attacco, giova però soprattutto fare un severo esame di coscienza, per scoprire quanto è mancato da parte nostra, di fiducia e di collaborazione, perché la democrazia si consolidasse ed entrasse, prima che nelle leggi, nel costume, come una consuetudine di ordine, di rispetto e di solidarietà.</p><p class="paragraph" data-counter="3" id="p-3">Fiducia e collaborazione di noi, uomini e cristiani, sono troppe volte mancate. La democrazia ci è sembrata cosa estranea o incapace di essere influenzata da noi, rimessa alle istituzioni, alle leggi, all’azione decisiva di alcuni particolarmente responsabili. O è apparsa essa come un elemento accessorio del nostro sistema sociale, una forma dei rapporti la quale può essere compromessa, senza che sostanzialmente i rapporti mutino e cadano con essi essenziali valori umani.</p><p class="paragraph" data-counter="4" id="p-4">Questo disinteresse, questo spirito di accomodamento, questa superficiale valutazione non saranno mai abbastanza condannati. Per essi, in un momento decisivo della nostra storia, si va disperdendo un patrimonio acquistato a così caro prezzo e si esauriscono possibilità immense che si erano presentate agli uomini di buona volontà. Questa crisi che va corrodendo l’ordinamento democratico e le strutture sociali del nostro paese può essere vinta soltanto da una volontà operosa, che, evitando gli orrori del passato, offra alla urgenza ed alla gravità della situazione il rimedio di uno straordinario impegno di fiducia e di collaborazione.</p><p class="paragraph" data-counter="5" id="p-5">È chiaro d’altra parte che un’adeguata difesa del regime democratico non si fa, arrestandosi al terreno politico delle forme di governo e delle istituzioni che convogliano fedelmente la volontà individuale nel meccanismo collettivo e la trasformano in libera direttiva della vita sociale e politica. La crisi della democrazia dipende anche dalla superficialità e dalla formalistica faciloneria di talune correnti convinzioni, che ne esauriscono la sostanza più profonda ed umana. Se è rischioso il passaggio da una democrazia politica ad un’altra sociale, se v’è il pericolo che questa sia, piuttosto che una salutare integrazione, un indebito ed inumano soffocamento di alcuni essenziali valori di libertà, è certo però che questa è una prova necessaria cui la democrazia va incontro e che deve confermarne la vitalità e la validità.</p><p class="paragraph" data-counter="6" id="p-6">Evitare questo passaggio, questo indispensabile completamento per i rischi che esso comporta è un altro gesto di viltà, un altro atto di sfiducia verso la democrazia. Noi cristiani più degli altri dovremmo sentire la necessità di dare alla democrazia un completo e concreto contenuto di operante solidarietà, mentre troppo spesso limitiamo le nostre cure e la nostra fiducia soltanto alle fredde e rigide linee di una democrazia puramente politica. Ebbene, se non riusciremo ad animare ed a dar vita a questo sistema, se non sapremo raccordarlo con l’uomo intero, la storia, che non indulge ai ritardatari ed a coloro pei quali la buona fede non compensa gli errori di valutazione, passerà minacciosa infrangendo questo insufficiente eppur prezioso baluardo di libertà umana. </p><p class="paragraph" data-counter="7" id="p-7">Senza che diventi sociale, la democrazia non può essere neppure umana, finalizzata all’uomo cioè con tutte le sue risorse e le sue esigenze. Se essa resta strettamente politica, angustamente politica, questo raccordo con l’uomo ch’è per il cristiano ragione essenziale di accettazione, diventa estremamente difficile ed, ove pure risultasse stabilito, si rivelerebbe effimero e poco costruttivo.</p><p class="paragraph" data-counter="8" id="p-8">La democrazia è un tutto con molteplici interferenze e ciò ne rende arduo il cammino nella storia del mondo. La crisi della democrazia si apre dovunque e comunque essa sia privata di suoi elementi essenziali, scarnificata e semplificata contro la verità della vita umana, ch’è essa stessa complessa e difficile. </p><p class="paragraph" data-counter="9" id="p-9">L’originalità, l’insostituibilità dell’intervento cristiano, della collaborazione cristiana nella difesa della democrazia è in questa visione integrale della realtà e nell’impegno coraggioso che ne promuove la realizzazione.</p><p class="paragraph" data-counter="10" id="p-10">Sarebbe grave colpa per i cristiani creare il mito della democrazia politica, la quale è la premessa indispensabile, la base del sistema, ma non è tutta la democrazia, ch’è regime di libertà non solo, ma di umanità e di giustizia.</p></body></html>