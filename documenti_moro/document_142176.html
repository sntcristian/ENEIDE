<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.2.176" name="dcterms.relation"/><meta content="10.48678/unibo/aldomoro1.4.2.176" name="dcterms.identifier"/><meta content="Moro, Aldo, [Discorso elettorale nel collegio di Bari-Foggia], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Il ritorno al centro-sinistra e la “solidarietà nazionale” (giugno 1973 – maggio 1978), a cura di Guido Formigoni e Agostino Giovagnoli, edizione e nota storico-critica di Chiara Zampieri, Bologna, Università di Bologna, 2021. DOI: https://doi.org/10.48678/unibo/aldomoro1.4.2.176." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il ritorno al centro-sinistra e la “solidarietà nazionale” (giugno 1973 – maggio 1978), 2021" name="description"/><title>[Discorso elettorale nel collegio di Bari-Foggia]</title>
<div id="mentionMeta"><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/><meta about="https://w3id.org/moro/enoam/data/movimento-sociale" typeof="foaf:Organization"/><meta about="https://w3id.org/moro/enoam/data/movimento-sociale" content="Movimento sociale" property="rdfs:label"/><meta about="https://w3id.org/moro/enoam/data/movimento-sociale" content="http://www.wikidata.org/entity/Q1126102" property="owl:sameAs" resource="http://www.wikidata.org/entity/Q74056283"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/partito-comunista-italiano" typeof="foaf:Organization"/><meta about="https://w3id.org/moro/enoam/data/partito-comunista-italiano" content="Partito Comunista Italiano" property="rdfs:label"/><meta about="https://w3id.org/moro/enoam/data/partito-comunista-italiano" property="owl:sameAs" resource="http://www.wikidata.org/entity/Q461886"/><meta about="https://w3id.org/moro/enoam/data/partito-socialista" typeof="foaf:Organization"/><meta about="https://w3id.org/moro/enoam/data/partito-socialista" content="Partito socialista " property="rdfs:label"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>[Discorso elettorale nel collegio di Bari-Foggia]</h1><p class="paragraph" data-counter="1" id="p-1">Evidente è il carattere convulso e, in generale, grossolano delle ultime battute della campagna elettorale.</p><p class="paragraph" data-counter="2" id="p-2">A tacere di altre forze politiche, le quali non vanno, nella loro propaganda, per il sottile, si nota la veemenza polemica dei <span about="https://w3id.org/moro/enoam/data/142176/v1/mention-10" class="mention organization" id="mention-10" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">partiti comunista</span> e <span about="https://w3id.org/moro/enoam/data/142176/v1/mention-11" class="mention organization" id="mention-11" property="dcterms:references" resource="https://w3id.org/moro/enoam/data/partito-socialista" typeof="deo:Reference">socialista </span>e la loro concorde volontà di battere, con espedienti, che sono al limite della correttezza, la <span about="https://w3id.org/moro/enoam/data/142176/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> e solo la <span about="https://w3id.org/moro/enoam/data/142176/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>. Anche il contrasto con la destra è largamente attenuato, come se si ritenesse utile ai propri fini che la <span about="https://w3id.org/moro/enoam/data/142176/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> sia contenuta dal <span about="https://w3id.org/moro/enoam/data/142176/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/movimento-sociale" typeof="deo:Reference">Movimento sociale</span>. Il nemico da battere, senza esclusioni di colpi, è dunque chiaramente il nostro partito. Si conferma con ciò che esso appunto è la garanzia del sistema, il fondamento dell’equilibrio politico del Paese, l’ostacolo ad ogni avventura. Ma si rivela anche, in alcune impostazioni sfacciatamente elettoralistiche, qualche segno d’incertezza nel vedere forte, attiva e persuasiva una <span about="https://w3id.org/moro/enoam/data/142176/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> che si era immaginata in ginocchio ed alla quale, con le elezioni anticipate, si voleva dare l’ultimo colpo. Ed invece la <span about="https://w3id.org/moro/enoam/data/142176/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> resiste ed appare pienamente capace di vasta mobilitazione popolare e di attrazione del voto giovanile, che si era detto le fosse precluso. </p><p class="paragraph" data-counter="3" id="p-3">Spiace vedere i socialisti associati nella violenza polemica ed in un modo così pesante di propaganda. Così è per certe inammissibili e false ricostruzioni di un settimanale radicalsocialista di recente ed oscura formazione.</p><p class="paragraph" data-counter="4" id="p-4">In questi atteggiamenti non c’è segno della civile e democratica alternativa che il <span about="https://w3id.org/moro/enoam/data/142176/v1/mention-14" class="mention organization" id="mention-14" property="dcterms:references" resource="https://w3id.org/moro/enoam/data/partito-socialista" typeof="deo:Reference">Partito socialista </span>italiano vorrebbe rappresentare. Affidarsi a questa prospettiva sarebbe una imprudenza. C’è solo da sperare che la furia distruttiva sfumi con i risultati elettorali e dia luogo a più pacati e seri ragionamenti.</p><p class="paragraph" data-counter="5" id="p-5">Io sono convinto che siano egualmente da temere due eventualità: la maggioranza conseguita dai partiti di sinistra e la ingovernabilità del Paese. E tanto più preoccupanti esse appaiono, se si guarda al contesto internazionale nel quale l’<span about="https://w3id.org/moro/enoam/data/142176/v1/mention-9" class="mention place" id="mention-9" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> dovrebbe essere inserita, il che richiede che essa abbia per continuità di governo tutta la sua iniziativa e che gli altri soci non siano indotti per diffidenza ad isolarla.</p><p class="paragraph" data-counter="6" id="p-6">In questo momento difficile c’è più che mai da riproporre la vera immagine della <span about="https://w3id.org/moro/enoam/data/142176/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> e promuovere, come già sta avvenendo, intorno ad essa il consenso popolare necessario per dare le certezze e gli affidamenti che il Paese richiede.</p></body></html>