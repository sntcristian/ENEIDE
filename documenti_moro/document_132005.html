<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.005" name="dcterms.relation"/><meta content="10.48678/unibo/aldomoro1.3.2.005" name="dcterms.identifier"/><meta content="Moro, Aldo, Un governo di centro-sinistra per una società nuova e difficile, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.005." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Un governo di centro-sinistra per una società nuova e difficile</title>
<div id="mentionMeta"><meta about="https://w3id.org/moro/enoam/data/partito-socialista-italiano" typeof="foaf:Organization"/><meta about="https://w3id.org/moro/enoam/data/partito-socialista-italiano" content="Partito Socialista Italiano" property="rdfs:label"/><meta about="https://w3id.org/moro/enoam/data/partito-socialista-italiano" property="owl:sameAs" resource="http://www.wikidata.org/entity/Q590750"/></div>

<div id="footnoteMeta"><meta about="https://w3id.org/moro/enoam/data/michele-cento" typeof="foaf:Person"/><meta about="https://w3id.org/moro/enoam/data/michele-cento" content="Michele Cento" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>Un governo di centro-sinistra per una società nuova e difficile</h1><p class="paragraph" data-counter="1" id="p-1">Dopo il lungo dibattito politico che ha preparato la formazione del Governo a maggioranza organica di centro-sinistra e l'ampia discussione sulla fiducia nei due rami del Parlamento è opportuno ripetere in sintesi e nel modo più semplice ed accessibile all'opinione pubblica le caratteristiche, gli impegni ed i propositi del Governo che ho l'onore di presiedere. </p><p class="paragraph" data-counter="2" id="p-2">Esso è un Governo di coalizione, com'è stato già rilevato, tra partiti diversi per ideologia ed esperienza politica; partiti che hanno tenuto nel corso della prima fase della rinascita democratica in Italia, posizioni talvolta differenziate o, addirittura, fortemente contrastanti<sup><a href="#curatornote-1" id="curatornote-ref-1">[1]</a></sup>. Questa distanza, anche se si è progressivamente ridotta, ma non senza rilevanti opposizioni, basta a spiegare il carattere graduale, tormentato, segnato da forti polemiche dell'incontro sia all'interno delle forze politiche protagoniste di un tale significativo sviluppo sia nella opinione pubblica in generale. Ma queste stesse innegabili difficoltà e lacerazioni, in quanto non sono riuscite ad arrestare il moto di avvicinamento, danno testimonianza del significato, della portata, delle profonde ragioni dell'accordo di governo tra i partiti democratici che hanno finora guidato il nostro Paese ed il <span about="https://w3id.org/moro/enoam/data/132005/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/partito-socialista-italiano" typeof="deo:Reference">Partito Socialista Italiano</span>. Queste ragioni devono essere molto serie, devono bene inserirsi in una visione politica di grande respiro.</p><p class="paragraph" data-counter="3" id="p-3">Se tanti ostacoli sono stati superati e gravi sacrifici accettati da tutte le parti. Quali siano queste ragioni è appena necessario ridire ora. Esse non si esauriscono certo nella costituzione di una maggioranza più comoda e sicura, ma si riferiscono alla preziosa solidarietà che viene così acquisita, del <span about="https://w3id.org/moro/enoam/data/132005/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/partito-socialista-italiano" typeof="deo:Reference">Partito Socialista</span>, nel Parlamento e nel Paese, per accrescere, in un settore estremamente significativo, le forze di difesa e di sviluppo della democrazia italiana. Ciò val quanto dire che si è ricercata e realizzata non una qualsiasi maggioranza, ma una determinata e qualificata maggioranza. Non un fatto quantitativo dunque, ma qualitativo. Oserei dire, di fronte a chi trae motivo di polemica dalle difficoltà dell'impresa, dagli ostacoli e dai rischi che si sono dovuti affrontare per giungere ad un incontro, che del resto dovrà essere confermato (e sarà confermato) giorno per giorno da una comune buona volontà, che proprio queste caratteristiche asperità stanno a dimostrare il valore della scelta. Chi vorrebbe infatti a cuor leggero, senza che ciò abbia una seria giustificazione, la difficoltà invece che la facilità, la scomodità invece che la comodità? Se dunque partiti di grandi tradizioni, attraverso un ricco e tormentato dialogo interno ed esterno, hanno preso a battere una strada innegabilmente più difficile, è perché essi l'hanno ritenuta più valida, più costruttiva, più capace di condurre alla meta di una vita democratica vasta, profonda e meglio garantita. Ci hanno mal compreso ed hanno immeschinito la nostra posizione quanti al nostro accenno ad una «necessità» alla quale occorre, per dovere, piegarsi, al nostro riferimento alla mancanza di alternative, hanno dato un significato meccanico e di rinuncia, mentre il nostro ragionamento è stato sempre fatto in termini storici e politici con riguardo ad una grande opportunità offerta per il consolidamento della democrazia italiana, opportunità che segnala chiaramente la strada migliore da battere, senza affatto nascondere le difficoltà ed i pericoli dell'opera alla quale ci si accinge. </p><p class="paragraph" data-counter="4" id="p-4">Abbiamo dunque voluto, restando ferma la dialettica democratica e parlamentare che lascia integre le forze politiche nel ruolo, anch’esso vitale, della opposizione, una coalizione nuova e difficile per una società essa pure nuova e difficile, una società in trasformazione ed in sviluppo, caratterizzata da una forte spinta ascensionale nel senso del benessere, della cultura, della giustizia, della libertà delle categorie sociali che sono state e si sono sentite meno partecipi della vita della comunità nazionale, Si è voluto corrispondere con una nuova coalizione a questa novità sociale e politica, con una ferma volontà di libertà e di giustizia all'ansia di progresso del popolo italiano. Proprio per soddisfare queste esigenze, si è voluto, si è dovuto ricercare una vasta corresponsabilità che realizzi una ordinata evoluzione sociale e politica, ma effettiva e sensibile. Per questi fini è impegnato il Governo nella sua interna coerenza e solidarietà che non è contraddetta ed anzi è rigorosamente richiesta dalla sua natura di governo di coalizione. Per questi fini sono impegnati i partiti della maggioranza sia con il sostegno efficace che essi danno all'azione di Governo condividendo la responsabilità degli indirizzi politici, sia con la loro autonoma e significativa presenza nella vita nazionale. Autonomia, quest'ultima, possibile ed auspicabile, capace di arricchire e di rendere feconda la vita democratica, purché non contraddica, rendendola incomprensibile e sterile, l'opera di Governo. È vero infatti che i partiti hanno più ampie prospettive ed il compito di guidare e legare l'opinione pubblica ed il consenso popolare da una elezione all'altra. Ma è pur vero che i governi vanno realizzando in un ambito ed in un tempo limitati, ma secondo una ragione di concretezza, obiettivi politici rispondenti alle finalità generali dei partiti che ad essi danno vita. I partiti possono e debbono guardare dunque più lontano, ma non in una direzione del tutto diversa. C'è una coerenza finale insomma nella quale convergono gli sforzi del Governo e dei partiti ed essa è, pur nella autonomia delle rispettive attribuzioni, necessaria, anche quando si tratti, come ora, di impegnare forze diverse per una vasta mobilitazione popolare che faccia fare, in piena sicurezza, un passo in avanti alla democrazia italiana. </p><p class="paragraph" data-counter="5" id="p-5">Questi obiettivi di rinnovamento e di sviluppo, i quali caratterizzano il Governo e ne giustificano e finalizzano la qualificata maggioranza, restano pienamente validi, anche se c'è da affrontare e superare una difficile congiuntura<sup><a href="#curatornote-2" id="curatornote-ref-2">[2]</a></sup>, della quale, con tutte le esigenze che comporta nel primo tempo dell'azione governativa, bisogna essere pienamente consapevoli. Ed il Governo lo è stato ed una tale consapevolezza ha voluto comunicare al Paese, accingendosi ad assumere il suo posto che richiede attenzione, coraggio e senso di responsabilità. Siamo stati accusati di euforia; ed invece abbiamo usato il linguaggio più chiaro e misurato, pur mentre riconfermavamo, al di là di questo tempo di ripresa e di preparazione, gli obiettivi di fondo della nostra azione, con i quali non può del resto contrastare l’azione congiunturale destinata a favorirne la realizzazione ed anzi a renderla possibile. </p><p class="paragraph" data-counter="6" id="p-6">Il Governo ha indicato le finalità sociali, di equilibrato, armonico ed intenso sviluppo, che esso è impegnato a realizzare nella vita economica. In questo quadro, disegnato in una visione di insieme e di sviluppo ed in forza di una decisione dello Stato democratico, si inseriscono per un verso l'iniziativa pubblica, per un altro quella privata nel suo preciso ed importante significato costituzionalmente garantito. Esso è un quadro di finalità significative ed insieme di utile consapevolezza. L'azione degli operatori tutti è chiamata a partecipare alle previsioni ed elaborazioni e beneficia della chiarezza sui modi e ritmi di sviluppo e della certezza giuridica nella quale si muove. La programmazione non esprime solo la consapevolezza che l'intera collettività ha dei suoi interessi ed obiettivi di insieme, ma è anche una guida utile per razionalizzare e valorizzare al massimo ogni iniziativa ed impegno, nella vita economica, da quelli dei sindacati a quelli degli operatori, tutti tra loro intrecciati e condizionantisi. Si tratta di liberarsi da una superficiale ed inconcludente frammentarietà, per collocarsi su di un piano dominato da una visione razionale e coordinata dello sviluppo economico e sociale. </p><p class="paragraph" data-counter="7" id="p-7">Per tutta la sua azione e soprattutto per questa, nuova, importante e ricca di conseguenze, il Governo ha chiesto e chiede collaborazione. Esso sa d'essere un punto di riferimento ed un centro di responsabilità; sa di non essere tutto e non vuole essere tutto. Esso non può non prospettarsi l’esigenza di un dialogo intenso e serio con le forze sociali del Paese. I sindacati non ignorano come gli obiettivi di lungo periodo della nuova maggioranza comportino la creazione di una società per molti aspetti nuova e nella quale il lavoro partecipi intensamente alla direzione del Paese. Essi sanno ancora che la mancata stabilizzazione della congiuntura inciderebbe sulla realizzazione del programma di lungo periodo e che il rapporto produttività salari, pur restando valida la prospettiva di una società più giusta, è intanto un elemento condizionante dello sviluppo. </p><p class="paragraph" data-counter="8" id="p-8">Le Confederazioni sindacali, nell'ambito della programmazione cui sono chiamate a partecipare, dovrebbero potere offrire i dati relativi al piano generale delle loro rivendicazioni, valutare e far valutare l’influenza di esse anche in relazione alle circostanze di tempo, conoscere le misure che il Governo sarà chiamato ad adottare in rapporto alle varie ipotesi di politica salariale e la loro incidenza sulla dinamica del reddito e della occupazione. </p><p class="paragraph" data-counter="9" id="p-9">Anche gli operatori economici, delle cui difficoltà il Governo è pure consapevole, potrebbero, nell'ambito della programmazione, formulare programmi che, al di là della congiuntura, si inquadrino in una prospettiva di sviluppo di lungo periodo. Anche essi potrebbero offrire e ricevere utili elementi di giudizio, trovando nel meccanismo della programmazione nazionale con i suoi obiettivi di razionale sviluppo della comunità un elemento di certezza ed un indirizzo capaci di eliminare molti rischi che sono invece caratteristici di un mercato soggetto a periodiche fluttuazioni ed a difficili processi di riaggiustamento. </p><p class="paragraph" data-counter="10" id="p-10">Il Governo non intende rinunciare a nessuno dei suoi obiettivi di giustizia e di ordine, ma intende realizzarli nel quadro di una complessa e responsabile cooperazione. Proponendosi la giusta tutela degli interessi generali, esso può fare affidamento sulla comprensione e collaborazione. </p><p class="paragraph" data-counter="11" id="p-11">Come Governo della nazione si rivolge con rispetto a tutti così come sono nell'ordine democratico e nelle garanzie costituzionali. Perché esso è verso tutti responsabile; è, finché gode la fiducia del Parlamento, la guida dell'intera collettività nazionale e non di una sola parte di essa. Questa consapevolezza della sua posizione e funzione non toglie del resto al Governo la coscienza della sua fisionomia politica, delle ragioni per le esso è quello che è e non altro, fa riferimento ad alcuni partiti e non ad altri. Esso è definito infatti dalla sua positiva concezione della vita sociale, dal culto che ha per i valori e gli istituti di libertà che intende difendere contro ogni insidia e minaccia, dalla volontà di garantire la sicurezza interna ed internazionale del Paese, dal suo impegno di giustizia e di elevazione morale e civile della società italiana. Questi dati essenziali della caratterizzazione politica del Governo sono variamente motivati nei partiti che lo compongono e si nutrono di diverse esperienze, ma essi sono, nella sincerità e lealtà di tutti, il cemento unitario della nuova maggioranza. E sono anche la ragione di differenziazione, e di polemica differenziazione, come s'è già visto in Parlamento, con le forze politiche che sono fuori della maggioranza e che ne restano fuori perché sono diverse ed opposte. A questa fisionomia il Governo non intende e non può rinunciare. Se lo facesse, si creerebbe in Italia una inammissibile e pericolosa confusione. Ma il tener fede a se stesso non impedirà al Governo di essere, in ispirito di serenità e di giustizia, il Governo di tutti gli italiani, pronto ad assolvere tutti i suoi compiti, ad assumere tutte le sue responsabilità ad operare perché, nella libertà, nella stabilità e nell'ordine, l'Italia intera progredisca e si affermi nel mondo come un Paese prospero, moderno e civile. </p><ol id="curatorNotes"><li about="https://w3id.org/moro/enoam/data/132005/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> La coalizione che sostiene il governo Moro I è formata da Democrazia Cristiana, Partito repubblicano italiano, Partito socialdemocratico italiano e Partito socialista italiano. <a href="#curatornote-ref-1">↑</a></li><li about="https://w3id.org/moro/enoam/data/132005/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Con il termine congiuntura si fa riferimento alla fase di recessione economica degli anni 1963-1964, che interrompe il lungo ciclo di sviluppo avviato nel 1947 e che, simbolicamente, mette fine alla fase del miracolo economico. La congiuntura è legata all’aumento del costo del lavoro, dovuto al raggiungimento tendenziale della piena occupazione e dal nuovo ciclo di lotte operaie e sindacali, e da tensioni inflazionistiche collegate al peggioramento dei conti con l’estero. <a href="#curatornote-ref-2">↑</a></li></ol></body></html>