<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.2.208" name="dcterms.relation"/><meta content="10.48678/unibo/aldomoro1.4.2.208" name="dcterms.identifier"/><meta content="Moro, Aldo, [Discorso a Bari sulla situazione politica], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Il ritorno al centro-sinistra e la “solidarietà nazionale” (giugno 1973 – maggio 1978), a cura di Guido Formigoni e Agostino Giovagnoli, edizione e nota storico-critica di Chiara Zampieri, Bologna, Università di Bologna, 2021. DOI: https://doi.org/10.48678/unibo/aldomoro1.4.2.208." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il ritorno al centro-sinistra e la “solidarietà nazionale” (giugno 1973 – maggio 1978), 2021" name="description"/><title>[Discorso a Bari sulla situazione politica]</title>
<div id="mentionMeta"><meta about="https://w3id.org/moro/enoam/data/firenze" typeof="dcterms:Location"/><meta about="https://w3id.org/moro/enoam/data/firenze" content="Firenze" property="rdfs:label"/><meta about="https://w3id.org/moro/enoam/data/firenze" property="owl:sameAs" resource="http://www.wikidata.org/entity/Q2044"/><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Dc" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>[Discorso a Bari sulla situazione politica]</h1><p class="paragraph" data-counter="1" id="p-1"><em>« Nello sforzo di corrispondere con la propria iniziativa alle necessità della società italiana e scongiurare un ulteriore aggravamento della situazione, la <span about="https://w3id.org/moro/enoam/data/142208/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc</span> si muove in armonia con la propria ispirazione ideale ed in attuazione degli indirizzi politici fissati nelle sedi proprie dal partito ». </em></p><p class="paragraph" data-counter="2" id="p-2"><em>« Ciò non impedisce naturalmente che abbia rilievo e sia guardato con la dovuta attenzione il confronto iniziato con altri partiti e che proseguirà con giusta sollecitudine. La vita politica perderebbe di significato, se, pur restando fermi alcuni punti essenziali, non si tenesse conto gli uni degli altri e non si cercasse di delineare, se essi sono in effetti configurabili come è auspicabile, punti di vista comuni per quanto riguarda i problemi del paese. Nell’attuale momento queste convergenze vanno verificate con grande serietà e quindi anche con quel realismo che è atto di rispetto verso i cittadini e garanzia di successo dell’azione politica ». </em></p><p class="paragraph" data-counter="3" id="p-3"><em>« Acquisire in tal modo la certezza che si vuol percorrere, perché se ne è riscontrata la validità, un certo cammino, è un fatto importante e fondamento di reciproca doverosa lealtà. Mentre così si promuove nei limiti del possibile, una qualche forma di unità assai utile nella presente situazione, è doveroso preservare anche l’unità del partito e dell’elettorato intorno alla <span about="https://w3id.org/moro/enoam/data/142208/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc</span> ».</em></p><p class="paragraph" data-counter="4" id="p-4"><em>« A tal fine le decisioni debbono maturare, non attraverso illuminazioni solitarie, ma in un impegnato dibattito il quale si svolga, nel segno della ragionevolezza, della lucidità, del coraggio e della fiducia in se stessa della <span about="https://w3id.org/moro/enoam/data/142208/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc</span> ».</em></p><p class="paragraph" data-counter="5" id="p-5">Ma più che mai in passato – ha aggiunto Moro – nel momento in cui si giocano carte importanti <em>«la <span about="https://w3id.org/moro/enoam/data/142208/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc</span> dev’essere forte e compatta, capace di assumere tutte le responsabilità che incombono su di lei quale forza che non ha mai attenuato la sua capacità di dialogo con il Paese».</em></p><p class="paragraph" data-counter="6" id="p-6">Dopo aver ricordato che <em>« lo spazio in cui ci muoviamo è più ristretto »</em> e che l’appello rivolto dalla <span about="https://w3id.org/moro/enoam/data/142208/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc</span> alle forze intermedie per la collaborazione non è stato raccolto, Moro ha detto che, per superare queste difficoltà, occorre, da parte di tutti, <em>« originalità, unità e chiarezza di indicazioni politiche ».</em></p><p class="paragraph" data-counter="7" id="p-7">Il presidente della <span about="https://w3id.org/moro/enoam/data/142208/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc</span> ha voluto chiarire il senso del suo discorso di <span about="https://w3id.org/moro/enoam/data/142208/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/firenze" typeof="deo:Reference">Firenze</span>. <em>« Non vedo cosa c’è di strano nel cercare un minimo di aggregazione, naturalmente nella salvaguardia della nostra originalità; nel cercare quel tanto che ci permetta di fronteggiare le esigenze del momento politico ». </em></p><p class="paragraph" data-counter="8" id="p-8"><em>« Bisogna vedere quale grado di coesione, senza compromissioni, può essere raggiunto per fronteggiare le difficoltà del Paese ».</em> Esiste, quindi, un’iniziativa volta alla ricerca, <em>« d’una possibile convergenza in ordine ai gravi problemi attuali »</em>; ed è un’iniziativa che <em>« va condotta avanti con giusta sollecitudine, con grande saggezza, con serietà e realismo ».</em></p><p class="paragraph" data-counter="9" id="p-9"> In particolare con realismo, per non abbandonarsi <em>« ad alcune cose fantasiose che non stanno nella realtà di oggi ». </em>Né – ha voluto aggiungere – <em>« si può promettere tante cose che poi non si riesce a realizzare ».</em> Bisogna, al contrario, avviare <em>« una seria indagine » </em>per agire con <em>« prudenza e realismo » </em>nel momento che stiamo vivendo e non soltanto noi in Italia. </p><p class="paragraph" data-counter="10" id="p-10"><em>« Se l’unità ci sorreggerà </em>– ha detto Moro concludendo –<em> potremo presentarci all’esterno dicendo cosa possiamo fare. Se ci presenteremo come forza perennemente di garanzia, garantiremo l’avvenire democratico della nazione, riaffermando ancora una volta un dato storico: quello della <span about="https://w3id.org/moro/enoam/data/142208/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc</span> nucleo centrale ed insostituibile della vita democratica del nostro Paese ».</em></p></body></html>