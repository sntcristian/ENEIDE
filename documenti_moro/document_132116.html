<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.116" name="dcterms.relation"/><meta content="10.48678/unibo/aldomoro1.3.2.116" name="dcterms.identifier"/><meta content="Moro, Aldo, [Resoconto del discorso tenuto a Piacenza assemblea di soci e simpatizzanti della Dc], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.116." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Resoconto del discorso tenuto a Piacenza all'assemblea di soci e simpatizzanti della Dc</title>
<div id="mentionMeta"><meta about="https://w3id.org/moro/enoam/data/dc-comics" typeof="foaf:Organization"/><meta about="https://w3id.org/moro/enoam/data/dc-comics" content="Dc" property="rdfs:label"/><meta about="https://w3id.org/moro/enoam/data/dc-comics" content="http://www.wikidata.org/entity/Q815348" property="owl:sameAs" resource="http://www.wikidata.org/entity/Q2924461"/><meta about="https://w3id.org/moro/enoam/data/piacenza" typeof="dcterms:Location"/><meta about="https://w3id.org/moro/enoam/data/piacenza" content="Piacenza" property="rdfs:label"/><meta about="https://w3id.org/moro/enoam/data/piacenza" property="owl:sameAs" resource="http://www.wikidata.org/entity/Q13329"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Resoconto del discorso tenuto a Piacenza all'assemblea di soci e simpatizzanti della Dc </h1><p class="paragraph" data-counter="1" id="p-1">Parlando a <span about="https://w3id.org/moro/enoam/data/132116/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/piacenza" typeof="deo:Reference">Piacenza</span> in una assemblea di soci e di simpatizzanti della <span about="https://w3id.org/moro/enoam/data/132116/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/dc-comics" typeof="deo:Reference">Dc</span>, il Presidente del Consiglio on. Aldo Moro ha richiamato l’attenzione sulla importanza che assume e sull’interessa che presenta l’Assemblea nazionale della <span about="https://w3id.org/moro/enoam/data/132116/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/dc-comics" typeof="deo:Reference">Dc</span>. </p><p class="paragraph" data-counter="2" id="p-2">Essa si inserisce con caratteristiche proprie, distaccata com'è dall'impegno di votazioni e di decisioni politiche immediate, in questa stagione di congressi che anima e muove (non dirò, agita) la vita politica italiana. Si inserisce cioè in una vasta mobilitazione di forze, in una attenta ricerca indirizzata a cogliere la realtà e le esigenze del Paese nel loro dinamico sviluppo, in uno sforzo, certamente difficile, per fare aderire ciascun partito, secondo le proprie visioni e i propri ideali, a questa realtà che si deve accettare, ma anche indirizzare, che si deve certo seguire, ma senza lasciarsene sopraffare. Infatti è caratteristica dei partiti l'avere una intuizione complessiva e perciò armonica e giustamente ordinata della realtà sociale. Anche un partito di opposizione, se vuole essere serio ed utile, è in debito di un certo impegno di coerenza e di realismo e può avvicinarsi al successo, in una normale dialettica democratica, nella misura in cui sa sollevarsi al di sopra della sterile protesta e di una frammentarietà, tanto comoda quanto falsa ed alla lunga vana. </p><p class="paragraph" data-counter="3" id="p-3">Se questa esigenza vale finanche per una opposizione che voglia stare al gioco democratico, essa si pone in maniera imperiosa per i partiti di governo. Su di essi ricade infatti la massima responsabilità di far muovere la società armonicamente e liberamente, di fare esistere lo Stato ma farlo esistere davvero, nella complessità delle forze, degli interessi, degli ideali e dei poteri nei quali esso consiste, dei quali esso è una sintesi armoniosa e vitale. Su di essi ricade quindi in così larga parte la responsabilità di rendere possibile, per quanto difficile sia questa impresa, la libertà delle forze sociali, persone o gruppi, e l'autorità di un potere legittimato e finalizzato non alla copertura del disordine e della dissociazione, ma alla severa garanzia della libertà di tutti e della solidarietà; l'autonomia dei centri di interesse e la loro democratica subordinazione al bene comune; la novità propria del dinamismo sociale e la ragionevole gradualità di uno sviluppo che rispetti le giuste, e solo le giuste, esigenze di continuità. </p><p class="paragraph" data-counter="4" id="p-4">Queste ed altre cose io immagino saranno oggetto di meditazione nella nostra Assemblea ed in altre assise di partito, in vista dell'azione da compiere, del compito da assumere di fronte ad una società, come la nostra, sempre più esigente e che ha bisogno di essere guidata ed aiutata a trovare, nella libertà e nella responsabilità, la via di un ordinato assetto decisamente innovatore e progressista, ma che tagli senza indulgenza le punte, con esso incompatibili, dell'egoismo, della faciloneria, e della sopraffazione o prepotente o furbesca. Questo compito di guidare con profonda dedizione e fede, ma anche con severità e rispetto della verità, questo movimento in avanti, libero e serio, della società italiana, spetta a tutte le forze politiche impegnate nella guida dello Stato, ma certo in notevolissima misura, per la sua forza, per la sua lunga esperienza ricca di meriti, per la sua vasta sintesi sociale che già realizza in se stessa, alla <span about="https://w3id.org/moro/enoam/data/132116/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/dc-comics" typeof="deo:Reference">Democrazia Cristiana</span>. Ed io credo che il Paese possa avere fiducia nelle forze che esso ha chiamato ad assumerne la guida ed in particolare in una <span about="https://w3id.org/moro/enoam/data/132116/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/dc-comics" typeof="deo:Reference">Dc</span> non insterilita, ma temprata dal suo lungo servizio e sempre pronta alla novità e insieme alla responsabilità. </p><p class="paragraph" data-counter="5" id="p-5">Non è questo il momento di parlare della programmazione economica e, vorrei dire, del nostro piano di sviluppo sociale ed umano, proprio mentre il Parlamento si appresta a saggiare la validità della visione d'insieme che noi abbiamo creduto di disegnare e di proporre come il binario che incanali un'azione veramente significativa e sulla quale si appuntano le speranze del popolo italiano. Nei nostri calcoli e nelle nostre scelte abbiamo creduto di trovare la giusta via. Il Parlamento vedrà. Ma mi permetterei di dire che forse, pur nel grande dibattito che la programmazione ha provocato, non si è apprezzato nel suo giusto significato, al di là delle cose che ne costituiscono il contenuto e che possono essere oggetto di contesa, il valore di un metodo come questo, fatto di ordine, di razionalità, per quanto possano esserlo le cose umane, di effettiva e giusta compatibilità. Il programma fa un conto che deve necessariamente chiudersi in pareggio. Entro di esso, se si vuole, se si può, si giochi con le cifre. Ma alla fine, il conto deve tornare. </p><p class="paragraph" data-counter="6" id="p-6">La demagogia comunista che si è esercitata e si esercita nel gioco irresponsabile di promesse irrealizzabili non può illudersi ora di fare solo l’elenco di pretese incompatibili, ma deve cimentarsi nel dare il suo conto globale. Non sarà facile ai comunisti sfuggire alla critica che viene alla loro tattica agitatoria dal metodo serio e responsabile della programmazione. E non potranno neppure sfuggire alla ferrea legge di un limite insuperabile, entro il quale bisogna scegliere bene e secondo giustizia, con la critica verbale di una programmazione che pretenderebbe di moltiplicare indefinitamente le risorse, perché sedicente democratica. Noi siamo dei democratici e democratica è la programmazione che abbiamo proposto al Parlamento. Ma siamo anche uomini responsabili e sappiamo e dobbiamo dire che, se molto può essere fatto, non tutto può essere fatto né in un anno, né in un quinquennio. Ma tutto quello che può essere fatto, sarà fatto, statene certi, con energia ed equità. Il senso di responsabilità che deve ispirare l'azione dei partiti che guidano la comunità nazionale si esercita dunque con una spinta armonizzatrice ed unificatrice della Nazione. Sapete bene come l'essenza dello Stato democratico sia il suo pluralismo sociale e politico. Esso riflette il naturale gioco degli interessi distinti e talvolta contrapposti. Esso si esprime nelle differenziate e qualificate comunità territoriali che costituiscono il tessuto dello Stato. Esso, come garanzia di libertà e giusto contrappeso dei poteri, si riferisce anche alle istituzioni nelle quali si articola l'ordine costituzionale. Che queste libertà siano salvaguardate nella loro indubbia fecondità e nella loro funzione è compito e attributo della democrazia. Ma ad un regime di libertà è ugualmente indispensabile che tutte queste forze e tutti questi poteri siano armonizzati in vista di un fine comune di una unità che, stabilita fuori e contro la libertà, significherebbe mortificazione ed impoverimento della vita sociale; realizzata effettivamente nella libertà per sapienza di orientamenti, senso del limite, adeguato costume democratico, arricchisce ed esalta il valore dell'unità nazionale. Cioè di una società libera, ordinata, giusta quali noi immaginiamo e vogliamo attuare. Un monito si rivolge dunque dalle cose, dalle aspirazioni delle masse e dal profondo bisogno di solidarietà ed armonia, ai cittadini, ai partiti, ai pubblici poteri. Cercheremo di raccoglierlo e di condurlo a realizzazione in questa epoca di svolta, confusa e ricca insieme, della nostra vita nazionale. La dialettica democratica è essenziale ai partiti e nei partiti, in quelli di governo non meno che in quelli di opposizione. Vale per tutti la legge della distinzione e la ricerca della via migliore per servire il Paese. E tuttavia occorre che il giorno delle differenziazioni non esorbiti dai suoi limiti e non diventi artificio di vertici, scarsamente comprensibile e cagione di paralisi. Non abbiamo motivo di vergognarci e di esitare. Possiamo e dobbiamo avere fiducia in noi stessi, che è condizione essenziale per trasfonderla in altri. Essere al governo non è un privilegio, ma la consapevolezza di possedere un'efficace indicazione che ha ricevuto il suffragio del consenso popolare. Una ricchezza che serve non per fermarsi intimoriti, ma per andare avanti con vigore in una crescente intesa e solidarietà al servizio della Patria.</p></body></html>