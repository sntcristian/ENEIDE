<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.1.129" name="dcterms.relation"/><meta content="10.48678/unibo/aldomoro1.3.1.129" name="dcterms.identifier"/><meta content="Moro, Aldo, [Perché andiamo con fiducia alle elezioni], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, Segretario della DC (1959-1963), a cura di Leopoldo Nuti e Paolo Pombeni, edizione e nota storico-critica di Valentina Casini, Bologna, Università di Bologna, 2021. DOI: https://doi.org/10.48678/unibo/aldomoro1.3.1.129." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Segretario della DC (1959-1963), 2021" name="description"/><title>[Perché andiamo con fiducia alle elezioni]</title>
<div id="mentionMeta"><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/><meta about="https://w3id.org/moro/enoam/data/partito-socialista-italiano" typeof="foaf:Organization"/><meta about="https://w3id.org/moro/enoam/data/partito-socialista-italiano" content="Partito socialista italiano" property="rdfs:label"/><meta about="https://w3id.org/moro/enoam/data/partito-socialista-italiano" property="owl:sameAs" resource="http://www.wikidata.org/entity/Q590750"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

<div id="footnoteMeta"><meta about="https://w3id.org/moro/enoam/data/valentina-casini" typeof="foaf:Person"/><meta about="https://w3id.org/moro/enoam/data/valentina-casini" content="Valentina Casini" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1 class="title-1">[Perché andiamo con fiducia alle elezioni]</h1><p class="paragraph" data-counter="1" id="p-1">Da varie parti, e con più insistenza in questi ultimi tempi, è stato fatto accenno alle elezioni come ad un utile elemento di chiarificazione di sviluppo della situazione politica<sup><a href="#curatornote-1" id="curatornote-ref-1">[1]</a></sup>. Quando la vita politica intristisce in sterili polemiche, in una condizione d’incertezza, di disagio, d’insufficiente spinta unitaria delle forze politiche, proprio il fatto elettorale introduce in essa elementi di vivezza, di chiarezza, d’impegno ed in definitiva, pur nell’urto delle posizioni caratterizzate e contrapposte, apre la via ad un migliore assetto politico su basi di verità e di utile novità. Nel momento delle elezioni è dunque una prova difficile, ma salutare che si affronta soprattutto con una profonda fedeltà a se stessi; una prova dunque nella quale ciascun partito ritrova se stesso in una condizione di libertà e di autonomia che pure opererà in un complesso per generare un nuovo e migliore equilibrio che corrisponda alle esigenze profonde venute in luce in quella vicenda creativa e rivelatrice che è la scelta elettorale.</p><p class="paragraph" data-counter="2" id="p-2">Non si deve dunque temere la inquietudine che caratterizza in tali circostanze la situazione politica, né le scosse che il difficile contatto dei partiti con il corpo elettorale determina. Questa è la norma della vita democratica, la quale non si esaurisce certo nelle elezioni, ma non può fare a meno delle elezioni ed ha anzi in esse, pur dando il giusto peso alle varie importanti forme di collegamento con l’opinione pubblica ed il corpo elettorale, il suo momento essenziale. In questo senso si può dire che ogni partito, dando le sue indicazioni, assumendo le sue responsabilità, cercando la propria strada, contribuisce ad individuare le più opportune linee di sviluppo della comunità nazionale. Un momento di difficoltà, di confusione, di asprezza cessa di essere una ragione di dispersione, una battuta di arresto, se esso è l’occasione per una prova di coraggio e di responsabilità, se prepara e sospinge, rompendo gli indugi, al giudizio ed all’indirizzo del corpo elettorale. In tali circostanze parlare di elezioni, quale che sia il giudizio che si può dare degli avvenimenti e delle posizioni dei partiti nel concatenamento di essi, non è una evasione, ma un atto di responsabilità. Si chiede così di sciogliere i nodi di una intricata situazione politica con un chiarimento nella coscienza pubblica dei dati fondamentali della situazione, con il profilarsi di precisi orientamenti, con la significativa risonanza che il dibattito elettorale fa acquisire alle idee ed ai temi importanti sui quali era caduta la contestazione.</p><p class="paragraph" data-counter="3" id="p-3">Uno stabile equilibrio della vita politica italiana, dopo le esperienze interessanti e difficili che si sono svolte sin qui, passa ormai necessariamente attraverso un grande dibattito politico, quale è quello che sta per avere inizio, ed una scelta consapevole e netta del corpo elettorale. La indiscutibile opportunità, che nel loro senso di responsabilità i partiti hanno riconosciuto, di non fermare il corso di alcuni importanti provvedimenti legislativi lungamente maturati nel corso di questa legislatura, nulla toglie al fatto che ormai solo la consultazione politica generale può chiarire le linee di fondo, le grandi direttrici di sviluppo della situazione italiana, può dare ai partiti, alle loro idee, alle loro preoccupazioni, alla loro posizione e funzione una convalida indiscutibile ed in essa la forza necessaria per condurre la politica nella quale essi credono e che hanno presentato al corpo elettorale. Così la situazione è tutta protesa verso i grandi temi che caratterizzano e qualificano i partiti, le grandi scelte nelle quali si riassume tutta la politica, si ritrova intera la ragion d’essere di ciascun partito.</p><p class="paragraph" data-counter="4" id="p-4">La <span about="https://w3id.org/moro/enoam/data/131129/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> che, per la sua responsabilità, sente in modo particolarmente vivo la necessità e l’importanza di questo decisivo rapporto con il corpo elettorale, vi si avvicina appunto con la piena consapevolezza e con la chiara presentazione di quelle ragioni ideali che la caratterizzano come partito e che si ritrovano in tutta la sua storia. Una storia tormentata e difficile com’è naturale che sia quella di un partito il quale, con collaborazioni importanti, ma sempre con il proprio apporto determinante ha condotto il paese dalla sconfitta ad una posizione di dignità, dal disordine alla pace, dalla disperazione alla fiducia, all’ordine civile, alla libertà. Questa ragion d’essere essenziale, che è morale e politica insieme, non si è spenta né oscurata anche nei momenti più difficili, anche nelle più controverse esperienze, anche nelle più pesanti responsabilità le quali hanno costretto la <span about="https://w3id.org/moro/enoam/data/131129/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> a camminare su di una via stretta ed aspra.</p><p class="paragraph" data-counter="5" id="p-5">La dura polemica di questi giorni, che ha contrapposto al <span about="https://w3id.org/moro/enoam/data/131129/v1/mention-24" class="mention organization" id="mention-24" property="dcterms:references" resource="https://w3id.org/moro/enoam/data/partito-socialista-italiano" typeof="deo:Reference">Partito socialista</span> la <span about="https://w3id.org/moro/enoam/data/131129/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> nella pienezza del suo significato e della sua irrinunciabile ed insopprimibile funzione di guida della vita politica italiana, non esprime una occasione artificiosamente ricercata per una caratterizzazione politica ritenuta utile<sup><a href="#curatornote-2" id="curatornote-ref-2">[2]</a></sup>. Essa esprime francamente anche in questa circostanza, anche in rapporto a questa vicenda che ha assunto tanta importanza nello sviluppo politico del nostro paese, i lineamenti propri ed inalterabili della <span about="https://w3id.org/moro/enoam/data/131129/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>, la sua volontà di collaborazione, ma anche il suo senso di dignità e la sua autonomia, la sua volontà di contribuire in modo determinante al libero gioco delle forze politiche sia nella posizione di governo sia nei compiti di opposizione ed insieme il suo impegno di garantire la libertà e di impedire la sovversione ed il disordine nella vita democratica. Nella nostra posizione non c’è artificio elettorale né grossolanità né disprezzo. C’è ancora una volta la continuità della nostra linea politica mai messa in discussione; c’è il nostro vero modo di essere; c’è la garanzia permanente costituita dalla <span about="https://w3id.org/moro/enoam/data/131129/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>. C’è quella iniziativa, quella responsabile (e non comoda e cinica) libertà di movimento che convengono ad un grande partito il quale, nel fare fino in fondo il suo dovere, nel cogliere senza egoismo né indifferenza ogni occasione utile per approfondire e ravvivare la vita democratica, non rinnega mai la sua posizione di primato, non dimentica i suoi doveri verso un vastissimo elettorato che, ricostituendosi senza soluzioni di continuità nelle più diverse e difficili prove elettorali, dà un mandato imperativo di libertà, di progresso, di ordine, di fedeltà alle alleanze, di pace, al quale la <span about="https://w3id.org/moro/enoam/data/131129/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> non è venuta e non verrà mai meno.</p><p class="paragraph" data-counter="6" id="p-6">Questa continuità copre, non annullandola, ma spiegandola nel suo vero significato, nel suo valore costruttivo, quella importante esperienza di collaborazione che la <span about="https://w3id.org/moro/enoam/data/131129/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> ha voluto e non si pente di aver voluto. Essa non ha da rimproverarsi la prontezza con la quale, avvertendo la possibilità di sviluppi utili nella vita democratica del paese, ha offerto insieme a partiti tradizionalmente amici una prospettiva, sia pur limitata e garantita, d’incontro e di collaborazione al <span about="https://w3id.org/moro/enoam/data/131129/v1/mention-25" class="mention organization" id="mention-25" property="dcterms:references" resource="https://w3id.org/moro/enoam/data/partito-socialista-italiano" typeof="deo:Reference">Partito Socialista</span>. Non può dolersi di questa prontezza, perché essa fu accompagnata da tutta la prudenza e soprattutto da tutta la chiarezza le quali potevano giustificare quella vicenda e renderla accettabile; perché essa, nella indiscutibile nobiltà del disegno politico che la muoveva, non comportò mai la rinuncia alla iniziativa, alla dignità, al senso di responsabilità, alla forza − elettorale e politica − della <span about="https://w3id.org/moro/enoam/data/131129/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>. Ed a questa esperienza, senza alcuna abdicazione e con assoluta fermezza, il nostro partito ha dato in tutto il suo svolgimento e fino alle ultime vicende il ritmo e la misura che il suo senso di responsabilità, la sua posizione di partito garante indicavano ed imponevano.</p><p class="paragraph" data-counter="7" id="p-7">Chi aveva creduto che la <span about="https://w3id.org/moro/enoam/data/131129/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> non avrebbe fatto per pavidità, per prudenza paralizzante la prova che le si chiedeva di un ravvivamento ed allargamento della vita democratica, è rimasto deluso. Il nostro partito si è mosso, con la garanzia della sua forza e della lucida coscienza dei suoi principi, per offrire, se possibile, uno sbocco utile ed apprezzabile ad una vita politica che ristagnava in una polemica, da sola, ormai sterile. Ma chi pensava, con maggiore o minore buona fede, che, per la nobiltà di questo disegno politico, la <span about="https://w3id.org/moro/enoam/data/131129/v1/mention-9" class="mention organization" id="mention-9" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> sarebbe andata più lontano che non fosse utile e giusto, che essa, trascinata, avrebbe sacrificato qualche cosa nella sicurezza della vita democratica, avrebbe lasciato alterare in qualche tratto essenziale la fisionomia politica del paese, avrebbe rinunciato in qualche modo alla propria posizione dominante ed alla propria iniziativa, è stato pure deluso. La <span about="https://w3id.org/moro/enoam/data/131129/v1/mention-10" class="mention organization" id="mention-10" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> ha fatto solo il cammino che si era ripromesso di fare e con il passo che aveva deciso. Questa misura, questa prudenza, questa presenza della <span about="https://w3id.org/moro/enoam/data/131129/v1/mention-11" class="mention organization" id="mention-11" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> a se stessa non sono solo del resto un modo di essere naturale in un partito di tanta responsabilità ed una manifestazione doverosa di fedeltà al proprio elettorato; ma sono anche una ragione permanente di sicurezza, uno strumento che consente al maggior partito italiano di assumere di volta in volta tutte le responsabilità, di prendere tutte le iniziative che una visione vigile, aperta, pronta della realtà politica ad esso propone.</p><p class="paragraph" data-counter="8" id="p-8">Il rischio che queste iniziative siano precluse e che così soffochi e s’immiserisca la vita politica italiana non è già nella prudenza, ma nell’imprudenza; non è nella chiarezza, ma nella confusione e nella cedevolezza. Solo la forza e la decisione del più grande partito italiano, mentre rassicurano per ogni evenienza il paese, lasciano aperta nel suo significato positivo e nei limiti della sicurezza e della fedeltà alla volontà della grande maggioranza del popolo italiano, le vitali prospettive di sviluppo democratico le quali emergono da una evoluzione, non ancora compiuta, della vita politica italiana.</p><p class="paragraph" data-counter="9" id="p-9">Le esigenze di una rigorosa difesa democratica che sono poste in <span about="https://w3id.org/moro/enoam/data/131129/v1/mention-26" class="mention place" id="mention-26" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> dalla presenza di un forte partito comunista, tanto violento nell’attacco alle istituzioni ed alle tradizioni quanto abile nell’inserimento nella vita democratica e nell’utilizzazione di essa, sono vive ancor oggi nel nostro paese. A questa difesa inflessibile, a questa battaglia condotta senza paura e con piena fiducia nella causa della libertà ha contribuito finora in modo determinante la <span about="https://w3id.org/moro/enoam/data/131129/v1/mention-12" class="mention organization" id="mention-12" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> con la sua lotta ventennale per la difesa delle istituzioni e lo sviluppo democratico del paese. Ha contribuito con la sua forza, la sua schietta adesione ai valori di libertà, la sua doverosa e volenterosa valorizzazione delle forze democratiche. Nessuno può dubitare, nessuno può temere che essa venga meno al suo compito, che cessino la sua vigilanza e la sua resistenza, che perda vigore ed efficacia l’alternativa umana e democratica che essa ha proposto e propone alla forte pressione totalitaria del comunismo.</p><p class="paragraph" data-counter="10" id="p-10">Ma nessuno neppure può dubitare o temere che la <span about="https://w3id.org/moro/enoam/data/131129/v1/mention-13" class="mention organization" id="mention-13" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> venga meno alla sua natura di partito democratico, alla sua tradizionale apertura verso le forze politiche, alla sensibilità sempre pronta all’espansione ed al rafforzamento della vita democratica, alle ragioni di libertà, di novità, di civile ed umano progresso secondo le quali essa intende continuare a condurre la sua battaglia politica in <span about="https://w3id.org/moro/enoam/data/131129/v1/mention-27" class="mention place" id="mention-27" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>. La sua costante preoccupazione, mentre essa combatteva contro il comunismo e quale forza popolare vedeva di volta in volta consolidarsi ed accrescersi il vastissimo consenso dell’elettorato, è stata di assumere in modo chiarissimo una posizione propria ed opposta alle forze conservatrici e reazionarie, dalle quali, non meno che dal comunismo, la distingue la sua ispirazione cristiana, la sua fiducia nella libertà, il suo impegno a diffondere la dignità umana, la sua battaglia democratica per la giustizia ed il progresso.</p><p class="paragraph" data-counter="11" id="p-11">L’avvenire, in <span about="https://w3id.org/moro/enoam/data/131129/v1/mention-28" class="mention place" id="mention-28" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> e nel mondo, come non è del comunismo, non è neppure delle forze conservatrici. E contro la pericolosa tentazione conservatrice come contro la sovversione e la rottura brutale del comunismo è stata e resta la battaglia democratica della <span about="https://w3id.org/moro/enoam/data/131129/v1/mention-14" class="mention organization" id="mention-14" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>. Senza nessuna indulgenza verso il collettivismo livellatore, ma senza un rifiuto pregiudiziale, ove occorrano, di drastiche misure di giustizia e di eguaglianza, la <span about="https://w3id.org/moro/enoam/data/131129/v1/mention-15" class="mention organization" id="mention-15" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> non è mancata, come non mancherà domani, al suo compito di progresso e di rinnovamento della società italiana. Non è in vista nessuna involuzione conservatrice qual è configurata dallo schematismo politico del partito comunista, interessato sempre ad avere dinanzi una <span about="https://w3id.org/moro/enoam/data/131129/v1/mention-16" class="mention organization" id="mention-16" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> conservatrice da battere. Ed invece c’è di fronte al comunismo, a difesa della libertà, la forza popolare della <span about="https://w3id.org/moro/enoam/data/131129/v1/mention-17" class="mention organization" id="mention-17" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>. La forte polemica di questi giorni significa che la <span about="https://w3id.org/moro/enoam/data/131129/v1/mention-18" class="mention organization" id="mention-18" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> intende mantenere intatta la sua iniziativa e la sua funzione di garanzia, ma non che essa si appresti a rinunziare alla sua posizione di rottura, come contro il comunismo, così contro le forze della destra conservatrice. La nostra polemica rispetta le ragioni della chiarezza politica e della sicurezza democratica; ma non è una concessione a destra; non ci schiera tra forze né fortemente né blandamente conservatrici. Sono intatti rigidi i confini che abbiamo tracciato a sinistra ed a destra dello schieramento politico entro i quali si colloca caratteristicamente la <span about="https://w3id.org/moro/enoam/data/131129/v1/mention-19" class="mention organization" id="mention-19" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>.</p><p class="paragraph" data-counter="12" id="p-12">Al termine ormai di una legislatura<sup><a href="#curatornote-3" id="curatornote-ref-3">[3]</a></sup>, che ha visto la <span about="https://w3id.org/moro/enoam/data/131129/v1/mention-20" class="mention organization" id="mention-20" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> impegnata a superare enormi difficoltà, per mantenere integra la sua linea politica, che ha condotto più volte a colmare l’insufficienza delle forze con una più tesa fedeltà a se stessa ed una più vigorosa iniziativa, al termine di una legislatura che ha registrato tutti gli inconvenienti di una vita politica incerta e fortemente condizionata, la <span about="https://w3id.org/moro/enoam/data/131129/v1/mention-21" class="mention organization" id="mention-21" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> affronta senza timori ed anzi sollecita il giudizio degli elettori, consapevole di aver compiuto uno sforzo rilevante e meritorio in circostanze difficili per assolvere il compito che le era stato affidato.</p><p class="paragraph" data-counter="13" id="p-13">Senza esclusivismo alcuno, ma anche con un profondo rispetto, con una incrollabile fiducia in noi stessi ci poniamo oggi con tutta la nostra tradizione ed esperienza, con tutta la nostra provata fedeltà, con tutta la nostra forza, che solo una inconcepibile imprudenza potrebbe volere diminuita, a servizio ancora del popolo italiano. In venti anni emerge, nella diversità delle situazioni e delle esperienze, una sola univoca immagine della <span about="https://w3id.org/moro/enoam/data/131129/v1/mention-22" class="mention organization" id="mention-22" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>, capace di affrontare, se occorra, tutte le novità, purché esse significhino andare ancora più avanti sulla strada che abbiamo consapevolmente imboccato al giusto posto tra comunismo e fascismo per la libertà e la dignità del popolo italiano.</p><p>Aldo Moro</p><ol id="curatorNotes"><li about="https://w3id.org/moro/enoam/data/131129/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/valentina-casini" typeof="fabio:Comment"> Le elezioni politiche si sarebbero svolte il 28 e 29 aprile 1963. <a href="#curatornote-ref-1">↑</a></li><li about="https://w3id.org/moro/enoam/data/131129/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/valentina-casini" typeof="fabio:Comment"> Il Psi aveva accusato la Dc di ritardare l’attuazione dell’ordinamento regionale. I socialisti si sarebbero tuttavia astenuti sulla mozione di sfiducia al quarto governo Fanfani (21 febbraio 1962 – 20 giugno 1963) presentata il 18 gennaio dal segretario del Pci, Palmiro Togliatti, alla Camera. Posta in votazione, la mozione sarebbe stata respinta nella seduta del 26 gennaio. Il governo era basato sulla coalizione tra Dc, Psdi e Pri, e sull’astensione del Psi sul voto di fiducia a seguito di una intesa sul programma di governo, e poggiava sulla prospettiva dell’ingresso dei socialisti nella maggioranza. <a href="#curatornote-ref-2">↑</a></li><li about="https://w3id.org/moro/enoam/data/131129/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/valentina-casini" typeof="fabio:Comment"> III Legislatura (12 giugno 1958 – 15 maggio 1963). <a href="#curatornote-ref-3">↑</a></li></ol></body></html>