<!DOCTYPE html>
<html><head><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.141" name="dcterms.relation"/><meta content="10.48678/unibo/aldomoro1.2.1.141" name="dcterms.identifier"/><meta content="Moro, Aldo, Fatalismo e libertà, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.141." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Fatalismo e libertà</title>


</head><body><h1>Fatalismo e libertà</h1><p class="paragraph" data-counter="1" id="p-1">La vita internazionale e quella dei singoli Stati è in questo momento più che mai turbata da molte incomprensioni, da molte diffidenze, da molti e gravi motivi di divisione. Che ciò avvenga proprio oggi, mentre sarebbe lecito sperare che le più tristi conseguenze della guerra e del dopoguerra siano sul punto di venire eliminate nel naturale processo di riordinamento sociale, costituisce una ragione di più di preoccupazione e di allarme. E vien fatto di domandarsi le ragioni di questo stato di cose ed i rimedi più idonei contro di esso. È proprio una fatalità la divisione del mondo in blocchi che si minacciano la guerra e la polarizzazione ai due estremi in posizione di battaglia delle forze politiche che operano nel gioco democratico? A guardare gli svolgimenti rapidi, precisi, brutali della nostra esperienza storica si è tentati di rispondere affermativamente a questa domanda e di concludere logicamente negando il valore attuale del principio, umano e cristiano, di collaborazione nella vita sociale del nostro tempo. Travolti dalle ondate tempestose che si succedono sempre più decisive, noi finiamo, come gli altri, per non domandare neppure più, se sia possibile in qualche modo dominare gli avvenimenti, se incombono agli uomini che non accettano di essere inconsapevolmente trascinati dal corso della storia delle responsabilità e quali, se in una parola un briciolo solo di ideale non possa per avventura deviare il catastrofico svolgersi degli eventi.</p><p class="paragraph" data-counter="2" id="p-2">Queste domande dunque, che sarebbe salutare proporre, noi non poniamo alla nostra coscienza cristiana. Eppure il nostro intervento è necessario ed urgente e per difetto di esso (nella misura, con l’energia, con la consapevolezza che sarebbero richieste) il mondo va visibilmente in rovina.</p><p class="paragraph" data-counter="3" id="p-3">A chi infatti si può domandare se non a noi, che siamo pure così freddi tante volte, così fanatici, così incapaci di comprensione, di credere nella unità della famiglia umana, di operare con fiducia nel senso di una collaborazione che scaturisca naturale da una amorevole conoscenza degli uomini, di riaccendere, in un mondo dominato tutto ormai dalla forza e dalle folli e fatali avventure della forza, la luce della speranza? Quanto questa, che è espressione di fiducia nella bontà della vita e nella possibilità di dominio delle forze morali, possa concretamente giocare, per mutare il corso della nostra storia, non è dato ed in definitiva non importa sapere. Quel che è certo è che fiducia e speranza sono doverose per il cristiano, che non si rassegni a considerarsi inutile ed impotente nella vita sociale; doverose per il cristiano in quanto tale al di là di ogni calcolo politico, al di là di ogni considerazione di opportunità e di prudenza. Se è infatti spiegabile che si prendano talune misure o si assumano determinate posizioni in vista di svolgimenti incontrollabili e ad evitare gravi pericoli, non è poi ammissibile che in queste precauzioni, in queste limitate visioni si esaurisca l’apporto del cristiano nella storia del mondo. Un autentico cristianesimo cosciente della sua spinta universale del suo fermento di libertà e di responsabilità può dare e deve dare al mondo in quest’ora buia fiducia, speranza, opere efficaci per la pace tra gli uomini.</p></body></html>