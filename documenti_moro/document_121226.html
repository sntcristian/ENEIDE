<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.226" name="dcterms.relation"/><meta content="10.48678/unibo/aldomoro1.2.1.226" name="dcterms.identifier"/><meta content="Moro, Aldo, Per l’affermazione dei valori universali cristiani, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.226." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Per l’affermazione dei valori universali cristiani</title>
<div id="mentionMeta"><meta about="https://w3id.org/moro/enoam/data/chiesa" typeof="foaf:Organization"/><meta about="https://w3id.org/moro/enoam/data/chiesa" content="Chiesa" property="rdfs:label"/><meta about="https://w3id.org/moro/enoam/data/chiesa" property="owl:sameAs" resource="http://www.wikidata.org/entity/Q34651"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>Per l’affermazione dei valori universali cristiani</h1><p class="paragraph" data-counter="1" id="p-1">Considerato il valore universale e unificante della personalità umana nella sua sostanza spirituale si studiano le condizioni che permettono al cristianesimo di introdurre nella realtà storica i valori spirituali e di attuare in tal modo la unità della famiglia umana. Oggi molto cammino in questo senso è stato fatto, ma sovente sacrificando le profonde risorse della spiritualità umana in uno schema rigido di giustizia coattiva, limitata in spazi territorialmente definiti (Stati) e senza impegnare a fondo la forza operante della carità. Nelle esperienze sociali di oggi la persona inclina verso un esasperato individualismo e l’incontro sociale avviene in modo esteriore e senza forza di amore. </p><p class="paragraph" data-counter="2" id="p-2">In queste condizioni si deve domandare agli uomini un impegno personale di spiritualità e di carità sulla base di un severo esame di coscienza. Ma ciò, se indispensabile, è però insufficiente. Hanno un valore enorme infatti anche le condizioni di ordinamento sociale e perciò la vita dello Stato e il suo ordinamento. </p><p class="paragraph" data-counter="3" id="p-3">Vanno chiariti perciò i modi di struttura dello Stato, necessari per attuare nella realtà sociale i valori universali cristiani (democrazia, libertà, giustizia, politicità, riconoscimento delle realtà sociali internazionali). Particolarmente importanti le libere esperienze associative fuori dello Stato dove personalità e carità trovano il modo di una più libera espressione. </p><p class="paragraph" data-counter="4" id="p-4">Ma pur riconoscendo il valore della determinazione statuale come prima realizzazione di universalità, si deve estendere la sfera di azione dei valori unificanti e svincolare l’ordinamento sociale dalle forze della coazione. Un ordinamento autoritario dei rapporti internazionali è perciò da solo insufficiente a risolvere il problema: occorre moltiplicare i rapporti fra i popoli (oltre che tra i Governi) e dar modo ai valori unificanti di operare nell’ambito spirituale della <span about="https://w3id.org/moro/enoam/data/121226/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/chiesa" typeof="deo:Reference">Chiesa</span>.</p></body></html>