<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.002" name="dcterms.relation"/><meta content="10.48678/unibo/aldomoro1.2.1.002" name="dcterms.identifier"/><meta content="Moro, Aldo, Osservatorio 1 (giugno/luglio 1946), in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.002." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Osservatorio 1 (giugno/luglio 1946)</title>
<div id="mentionMeta"><meta about="https://w3id.org/moro/enoam/data/chiesa" typeof="foaf:Organization"/><meta about="https://w3id.org/moro/enoam/data/chiesa" content="Chiesa" property="rdfs:label"/><meta about="https://w3id.org/moro/enoam/data/chiesa" property="owl:sameAs" resource="http://www.wikidata.org/entity/Q34651"/></div>

<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>Osservatorio 1 (giugno/luglio 1946)</h1><p class="paragraph" data-counter="1" id="p-1">I risultati delle elezioni politiche<sup><sup><a href="#curatornote-1" id="curatornote-ref-1">[1]</a></sup></sup> danno certamente motivo di soddisfazione ai cattolici italiani per la chiara affermazione di orientamenti cristiani nella vita politica del nostro paese. Ma, in coloro che hanno la coscienza di essere non una parte, ma il tutto in un popolo che è e resta, malgrado ogni superficiale valutazione, cristiano, può in questi giorni insinuarsi il disappunto come per una violazione di verità, per una diminuita possibilità di agire per l’affermazione dei valori cristiani nella storia italiana. Bisogna vincere questa tentazione, bisogna non lasciarsi prendere da questo sconforto. Perché ai cattolici, per operare nella vita politica, non è offerta soltanto la via politica. Se noi sapessimo guardare al profondo, anche se deformato e velato, senso cristiano delle aspirazioni sociali e politiche del popolo italiano, se sapessimo preparare con la nostra carità le intese, correggere gli estremismi, dare un orientamento umano là dove si parla in nome dell’uomo e pure l’umanità fa difetto! Al cristiano è richiesta in questo momento una straordinaria vigilanza, una continua presenza, un reale amore di verità, uno spirito di comprensione e di pace. Soprattutto nella vita politica non possiamo chiedere che la verità sia intesa di un colpo, che i contrasti si appianino in un istante, che tutti siano pronti a cedere all’evidenza delle idee. Occorre appunto una lenta e paziente opera di penetrazione, un approfondimento sagace dei principi e delle loro applicazioni, una cristiana dolcezza alla quale ceda finalmente l’asperità della polemica politica. Per questa ragione è bene che i cristiani non siano solo parte in lotta, ma veramente, nello spirito universale della <span about="https://w3id.org/moro/enoam/data/121002/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/chiesa" typeof="deo:Reference">Chiesa</span>, <em>tutto</em>. E che essi introducano in questa atmosfera ardente delle passioni umane, degli interessi ed ideali che naturalmente confliggono nella vicenda della storia un ideale nuovo veramente comune, un principio operoso di persuasione che semplifichi i termini della lotta, una energia morale che sorregga nel cammino difficile, prospettando a tutti una meta finale di giustizia e di pace. Questo è compito dei cattolici che professano la loro fede nella vita sociale ed anche di quelli che hanno ben definite posizioni di partito. Perché un partito cristiano che non abbia un autentico spirito di amore, profonda comprensione, assoluta delicatezza non può rendere alcun servizio né alla patria né alla causa cristiana.</p><ol id="curatorNotes"><li about="https://w3id.org/moro/enoam/data/121002/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Il riferimento è alle elezioni dell’Assemblea costituente del 2 giugno 1946, in cui la Democrazia cristiana ottenne il 35,21% dei voti e 207 seggi.  <a href="#curatornote-ref-1">↑</a></li></ol></body></html>