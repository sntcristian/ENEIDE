<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.1.198" name="dcterms.relation"/><meta content="10.48678/unibo/aldomoro1.4.1.198" name="dcterms.identifier"/><meta content="Moro, Aldo, Chiarezza politica e assunzione di responsabilità, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Al ministero degli Esteri e all’opposizione nel partito (giugno 1968 – maggio 1973), a cura di Guido Formigoni e Agostino Giovagnoli, edizione e nota storico-critica di Enrico Palumbo, Bologna, Università di Bologna, 2021. DOI: https://doi.org/10.48678/unibo/aldomoro1.4.1.198." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Al ministero degli Esteri e all’opposizione nel partito (giugno 1968 – maggio 1973), 2021" name="description"/><title>Chiarezza politica e assunzione di responsabilità</title>
<div id="mentionMeta"><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>Chiarezza politica e assunzione di responsabilità</h1><p class="paragraph" data-counter="1" id="p-1">Nella presente difficile situazione è dovere di ogni democraticocristiano [<em>sic</em>], e quindi anche del nostro piccolo Gruppo, partecipare alla riflessione in vista della chiarezza politica e dell’assunzione di responsabilità, che il complesso panorama elettorale sollecita. Difficoltà indubbiamente esistono. Ogni partito della coalizione, ed ogni raggruppamento interno di partito, deve affrontare questo esame non su posizioni particolari, ma in una attenta visione d’insieme. È in questo spirito che il nostro Gruppo ha concorso a realizzare nell’ultima Direzione il massimo possibile di unità. Quando ne siamo stati richiesti – abbiamo ravvisato l’esistenza di condizioni idonee ad offrire il nostro contributo – non ci siamo mai tirati indietro.</p><p class="paragraph" data-counter="2" id="p-2">Quale obiettivo della nostra presenza e della nostra azione c’è unicamente la fedeltà ad una ispirazione ideale, la lealtà verso il <span about="https://w3id.org/moro/enoam/data/141198/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">partito</span> nel quale abbiamo scelto di militare, la continuità di un impegno volto a facilitare – nel dialogo tra le forze politiche e nella stabilità del regime democratico – il miglioramento delle condizioni di vita del nostro Paese, arricchendo la libertà, approfondendo la giustizia, elevando, sul piano civile, sociale, culturale, morale, la sensibilità e la coscienza degli italiani.</p><p class="paragraph" data-counter="3" id="p-3">Ognuno di noi ha proposto e propone (è avvenuto pure in questi giorni con dichiarazioni e convegni) un proprio ordine di considerazioni e di suggerimenti nello spirito di libertà che caratterizza il nostro gruppo; e nel desiderio di testimoniare l’urgenza di un impegno che deve essere della <span about="https://w3id.org/moro/enoam/data/141198/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>, pronti, anche in questa circostanza, ad anteporre l’interesse generale del <span about="https://w3id.org/moro/enoam/data/141198/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">partito</span> ad ogni altra considerazione.</p><p class="paragraph" data-counter="4" id="p-4">Ma in tutti è vivo il senso di responsabilità per le grandi difficoltà che abbiamo di fronte.</p><p class="paragraph" data-counter="5" id="p-5">Non è, soprattutto questo, momento di censure o di ostracismi. Tutti dobbiamo servire; tutti siamo necessari e, ancora una volta, appena sufficienti, in questa fase delicata, nella quale la <span about="https://w3id.org/moro/enoam/data/141198/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> deve preservare il proprio volto e la propria immagine, e cioè la propria peculiare identità, di partito democratico, popolare, antifascista. Ci sono motivazioni storiche e sociali; valori e tradizioni; serie ragioni politiche che giustificano e sollecitano l’esistenza e la funzione della <span about="https://w3id.org/moro/enoam/data/141198/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>. Non si improvvisa né una situazione storica e politica, né, al suo interno, una forza complessa e significativa come la <span about="https://w3id.org/moro/enoam/data/141198/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>; non c’è un ordinamento, sviluppatosi lungo un asse portante, che possa reggere al disfacimento di esso o alla deformazione delle sue specifiche caratteristiche. In ciò consiste, per chi non voglia essere superficiale o fazioso, il pericolo esistente in questo momento. E non gioverebbe a nessuno che il rischio diventasse realtà. In ogni caso per quanto riguarda noi, dobbiamo avere, nella consapevolezza della nostra posizione e funzione, tanta sensibilità e prontezza quante sono richieste dalla gravità del momento. Non dobbiamo offrire di noi una immagine sbagliata, né all’opinione pubblica, né ai partiti, né a noi stessi. Il terreno sul quale ci è chiesto di operare è, ad un tempo, all’interno del <span about="https://w3id.org/moro/enoam/data/141198/v1/mention-9" class="mention organization" id="mention-9" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">partito</span> – per accrescere la sua idoneità a svolgere il compito che gli è affidato – e al suo esterno, nel collegamento con le forze politiche e sociali alleate o affini, per il proseguimento e l’approfondimento della prospettiva di centro-sinistra.</p><p class="paragraph" data-counter="6" id="p-6">Questa linea politica ha una sua reale giustificazione in un Paese, per un verso, sempre soggetto alle spinte corporative e ai pericoli delle contrapposizioni frontali e, per un altro verso, teso nella sua totalità alla conquista di grandi mete di elevazione e di progresso.</p><p class="paragraph" data-counter="7" id="p-7">I problemi, difficili e complessi, richiedono capacità di individuazione, sollecitudine nell’indispensabile opera di selezione e di mediazione, autorevole ed efficace sintesi.</p><p class="paragraph" data-counter="8" id="p-8">Bisogna capire che cosa ci chiede il Paese e guidarlo a vedere realizzate le sue aspirazioni nello sviluppo, che è tale se ordinato ad una prospettiva unitaria e globale.</p><p class="paragraph" data-counter="9" id="p-9">Se ognuno ritroverà la propria identità, se ognuno svolgerà il proprio compito, se le maggioranze si comporteranno da maggioranze e le opposizioni da opposizioni, nella chiarezza che ne risulterà sarà possibile il normale svolgimento della vita democratica. A tale auspicata chiarezza gioverà una vigorosa consapevolezza, che la maggioranza abbia, della sua insostituibile e precisa funzione, senza evasione alcuna.</p><p class="paragraph" data-counter="10" id="p-10">Tutti possiamo e dobbiamo fare uno sforzo serio di comprensione della realtà, proponendo ciò che è caratteristico di ciascuno, mettendo insieme idee ed energie per fare non il nostro interesse ma quello del Paese.</p><p class="paragraph" data-counter="11" id="p-11">È questione di ottica: bisogna davvero puntare giusto tenendo più alta la mira. Altrimenti vedremo solo palude e finiremo col caderci dentro.</p></body></html>