<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.1.230" name="dcterms.relation"/><meta content="10.48678/unibo/aldomoro1.4.1.230" name="dcterms.identifier"/><meta content="Moro, Aldo, Risposta al brindisi del ministro degli Esteri libanese Abouhamad, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Al ministero degli Esteri e all’opposizione nel partito (giugno 1968 – maggio 1973), a cura di Guido Formigoni e Agostino Giovagnoli, edizione e nota storico-critica di Enrico Palumbo, Bologna, Università di Bologna, 2021. DOI: https://doi.org/10.48678/unibo/aldomoro1.4.1.230." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Al ministero degli Esteri e all’opposizione nel partito (giugno 1968 – maggio 1973), 2021" name="description"/><title>Risposta al brindisi del ministro degli Esteri libanese Abouhamad</title>
<div id="mentionMeta"><meta about="https://w3id.org/moro/enoam/data/khalil-abou-hamad" typeof="foaf:Person"/><meta about="https://w3id.org/moro/enoam/data/khalil-abou-hamad" content="Khalil Abou Hamad" property="rdfs:label"/><meta about="https://w3id.org/moro/enoam/data/khalil-abou-hamad" content="Hamad, Khalil Abou" property="skos:prefLabel"/><meta about="https://w3id.org/moro/enoam/data/beirut" typeof="dcterms:Location"/><meta about="https://w3id.org/moro/enoam/data/beirut" content="Beirut" property="rdfs:label"/><meta about="https://w3id.org/moro/enoam/data/beirut" property="owl:sameAs" resource="http://www.wikidata.org/entity/Q3820"/><meta about="https://w3id.org/moro/enoam/data/libano" typeof="dcterms:Location"/><meta about="https://w3id.org/moro/enoam/data/libano" content="Libano" property="rdfs:label"/><meta about="https://w3id.org/moro/enoam/data/libano" property="owl:sameAs" resource="http://www.wikidata.org/entity/Q822"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/roma" typeof="dcterms:Location"/><meta about="https://w3id.org/moro/enoam/data/roma" content="Roma" property="rdfs:label"/><meta about="https://w3id.org/moro/enoam/data/roma" property="owl:sameAs" resource="http://www.wikidata.org/entity/Q220"/><meta about="https://w3id.org/moro/enoam/data/mar-mediterraneo" typeof="dcterms:Location"/><meta about="https://w3id.org/moro/enoam/data/mar-mediterraneo" content="Mar Mediterraneo" property="rdfs:label"/><meta about="https://w3id.org/moro/enoam/data/mar-mediterraneo" property="owl:sameAs" resource="http://www.wikidata.org/entity/Q4918"/><meta about="https://w3id.org/moro/enoam/data/europa" typeof="dcterms:Location"/><meta about="https://w3id.org/moro/enoam/data/europa" content="Europa" property="rdfs:label"/><meta about="https://w3id.org/moro/enoam/data/europa" property="owl:sameAs" resource="http://www.wikidata.org/entity/Q46"/><meta about="https://w3id.org/moro/enoam/data/medio-oriente" typeof="dcterms:Location"/><meta about="https://w3id.org/moro/enoam/data/medio-oriente" content="Medio Oriente" property="rdfs:label"/><meta about="https://w3id.org/moro/enoam/data/medio-oriente" content="http://www.wikidata.org/entity/Q7204" property="owl:sameAs" resource="http://www.wikidata.org/entity/Q7204"/><meta about="https://w3id.org/moro/enoam/data/mar-mediterraneo-orientale" typeof="dcterms:Location"/><meta about="https://w3id.org/moro/enoam/data/mar-mediterraneo-orientale" content="Mar Mediterraneo Orientale" property="rdfs:label"/><meta about="https://w3id.org/moro/enoam/data/organizzazione-delle-nazioni-unite" typeof="foaf:Organization"/><meta about="https://w3id.org/moro/enoam/data/organizzazione-delle-nazioni-unite" content="Nazioni Unite" property="rdfs:label"/><meta about="https://w3id.org/moro/enoam/data/organizzazione-delle-nazioni-unite" property="owl:sameAs" resource="http://www.wikidata.org/entity/Q1065"/><meta about="https://w3id.org/moro/enoam/data/suleiman-kabalan-frangieh" typeof="foaf:Person"/><meta about="https://w3id.org/moro/enoam/data/suleiman-kabalan-frangieh" content="Suleiman Kabalan Frangieh" property="rdfs:label"/><meta about="https://w3id.org/moro/enoam/data/suleiman-kabalan-frangieh" content="Frangieh, Suleiman Kabalan" property="skos:prefLabel"/></div>

<div id="footnoteMeta"><meta about="https://w3id.org/moro/enoam/data/enrico-palumbo" typeof="foaf:Person"/><meta about="https://w3id.org/moro/enoam/data/enrico-palumbo" content="Enrico Palumbo" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>Risposta al brindisi del ministro degli Esteri libanese Abouhamad</h1><p>Signor <span about="https://w3id.org/moro/enoam/data/141230/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/khalil-abou-hamad" typeof="deo:Reference">Ministro</span><sup><a href="#curatornote-1" id="curatornote-ref-1">[1]</a></sup>,</p><p class="paragraph" data-counter="1" id="p-1">desidero ringraziarLa per le sue gentili ed amichevoli espressioni e per la calorosa accoglienza che ha voluto riservarmi.</p><p class="paragraph" data-counter="2" id="p-2">È con il più vivo piacere che compio oggi, al termine di un importante ciclo di attività diplomatica italiana, questo mio viaggio ufficiale nella ospitale terra libanese, aderendo al cortese invito da <span about="https://w3id.org/moro/enoam/data/141230/v1/mention-18" class="mention person" id="mention-18" property="dcterms:references" resource="https://w3id.org/moro/enoam/data/khalil-abou-hamad" typeof="deo:Reference">Lei</span> rivoltomi.</p><p class="paragraph" data-counter="3" id="p-3">Se non è la prima volta che ho occasione di soggiornare a <span about="https://w3id.org/moro/enoam/data/141230/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/beirut" typeof="deo:Reference">Beirut</span> – e desidero rinnovarLe oggi le mie espressioni di gratitudine per l’ospitalità allora offertami dal Governo libanese – è invece la prima volta che posso in qualche misura approfondire la conoscenza del vostro magnifico Paese, studiando insieme con gli amici libanesi il modo di rendere i nostri rapporti ancor più vari, profondi e fruttuosi. Non è questo compito facile, proprio perché le relazioni tra <span about="https://w3id.org/moro/enoam/data/141230/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/libano" typeof="deo:Reference">Libano</span> e <span about="https://w3id.org/moro/enoam/data/141230/v1/mention-8" class="mention place" id="mention-8" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> sono già estremamente cordiali e – non è una vana parola – fraterne. Non mancherò a tal proposito di ricordare il contributo all’intesa italo-libanese che <span about="https://w3id.org/moro/enoam/data/141230/v1/mention-12" class="mention person" id="mention-12" property="dcterms:references" resource="https://w3id.org/moro/enoam/data/khalil-abou-hamad" typeof="deo:Reference">Vostra Eccellenza</span> ha dato nella sua visita a <span about="https://w3id.org/moro/enoam/data/141230/v1/mention-16" class="mention place" id="mention-16" property="dcterms:references" resource="https://w3id.org/moro/enoam/data/roma" typeof="deo:Reference">Roma</span> dello scorso luglio<sup><a href="#curatornote-2" id="curatornote-ref-2">[2]</a></sup>. In tutti coloro che hanno avuto il piacere di avvicinarLa, <span about="https://w3id.org/moro/enoam/data/141230/v1/mention-14" class="mention person" id="mention-14" property="dcterms:references" resource="https://w3id.org/moro/enoam/data/khalil-abou-hamad" typeof="deo:Reference">Ella</span> ha lasciato, con la sua cordialità, il suo spirito costruttivo, la chiarezza delle Sue valutazioni, un ricordo incancellabile.</p><p class="paragraph" data-counter="4" id="p-4">Questo nostro scambio di visite si inserisce, del resto, in una continua serie di contatti e in una collaborazione intensa e costruttiva tra i nostri due Paesi.</p><p class="paragraph" data-counter="5" id="p-5">Essi hanno già molti elementi comuni, i quali derivano dalla loro storia e dalla loro cultura millenarie. Entrambi affacciati sul <span about="https://w3id.org/moro/enoam/data/141230/v1/mention-19" class="mention place" id="mention-19" property="dcterms:references" resource="https://w3id.org/moro/enoam/data/mar-mediterraneo" typeof="deo:Reference">Mediterraneo</span>, hanno contribuito alla formazione delle grandi civiltà che da questa regione si sono estese al mondo. L’apprezzamento dei valori della democrazia, lo spirito di tolleranza ed il dinamismo, che caratterizzano i nostri popoli, concorrono poi a rendere ancora più salde le nostre relazioni.</p><p class="paragraph" data-counter="6" id="p-6">Noi ammiriamo, tra l’altro, nel <span about="https://w3id.org/moro/enoam/data/141230/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/libano" typeof="deo:Reference">Libano</span> un modello di convivenza, degno di essere proposto a tutte le nazioni in ragione della felice cooperazione in esso realizzata fra i vari gruppi, che, conservando le loro particolari tradizioni, contribuiscono a diversificare ed arricchire la realtà della patria comune.</p><p class="paragraph" data-counter="7" id="p-7">Questo esempio è prezioso nel presente momento storico, nel quale si va verso forme più ampie di integrazione regionale, che dovrebbero costituire un elemento di stabilità e rendere più agevole il progresso economico e sociale dei popoli.</p><p class="paragraph" data-counter="8" id="p-8">Parallelamente <span about="https://w3id.org/moro/enoam/data/141230/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/libano" typeof="deo:Reference">Libano</span> e <span about="https://w3id.org/moro/enoam/data/141230/v1/mention-9" class="mention place" id="mention-9" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> si adoperano per una più profonda intesa tra i popoli delle varie sponde del <span about="https://w3id.org/moro/enoam/data/141230/v1/mention-20" class="mention place" id="mention-20" property="dcterms:references" resource="https://w3id.org/moro/enoam/data/mar-mediterraneo" typeof="deo:Reference">Mediterraneo</span>, facilitati in questo dalla loro funzione naturale di collegamento tra l’<span about="https://w3id.org/moro/enoam/data/141230/v1/mention-22" class="mention place" id="mention-22" property="dcterms:references" resource="https://w3id.org/moro/enoam/data/europa" typeof="deo:Reference">Europa</span> ed il <span about="https://w3id.org/moro/enoam/data/141230/v1/mention-23" class="mention place" id="mention-23" property="dcterms:references" resource="https://w3id.org/moro/enoam/data/medio-oriente" typeof="deo:Reference">Medio Oriente</span>. In questo spirito per parte nostra ci siamo sempre adoperati o continuiamo ad adoperarci, perché una giusta pace possa prevalere nel <span about="https://w3id.org/moro/enoam/data/141230/v1/mention-26" class="mention place" id="mention-26" property="dcterms:references" resource="https://w3id.org/moro/enoam/data/mar-mediterraneo-orientale" typeof="deo:Reference">Mediterraneo Orientale</span>, troppo a lungo turbato da un conflitto che rende impossibile ai Governi e popoli di agire con pieno impegno per lo sviluppo ed il progresso.</p><p class="paragraph" data-counter="9" id="p-9"><span about="https://w3id.org/moro/enoam/data/141230/v1/mention-15" class="mention person" id="mention-15" property="dcterms:references" resource="https://w3id.org/moro/enoam/data/khalil-abou-hamad" typeof="deo:Reference">Ella</span> conosce, Signor <span about="https://w3id.org/moro/enoam/data/141230/v1/mention-1" class="mention person" id="mention-1" property="dcterms:references" resource="https://w3id.org/moro/enoam/data/khalil-abou-hamad" typeof="deo:Reference">Ministro</span>, la posizione costruttiva che l’<span about="https://w3id.org/moro/enoam/data/141230/v1/mention-10" class="mention place" id="mention-10" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> ha sempre assunto e gli sforzi che essa ha svolto e continua a svolgere presso le parti direttamente interessate, nonché presso tutti i Paesi amici e le organizzazioni internazionali affinché il problema del <span about="https://w3id.org/moro/enoam/data/141230/v1/mention-24" class="mention place" id="mention-24" property="dcterms:references" resource="https://w3id.org/moro/enoam/data/medio-oriente" typeof="deo:Reference">Medio Oriente</span> sia risolto nel quadro delle <span about="https://w3id.org/moro/enoam/data/141230/v1/mention-27" class="mention organization" id="mention-27" property="dcterms:references" resource="https://w3id.org/moro/enoam/data/organizzazione-delle-nazioni-unite" typeof="deo:Reference">Nazioni Unite</span> e nel rispetto degli interessi di tutti i Paesi della regione in conformità con la Risoluzione 242 del 22 novembre 1967<sup><a href="#curatornote-3" id="curatornote-ref-3">[3]</a></sup>, che l’<span about="https://w3id.org/moro/enoam/data/141230/v1/mention-11" class="mention place" id="mention-11" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> ritiene debba essere applicata in tutte le sue parti.</p><p class="paragraph" data-counter="10" id="p-10">Il dramma del <span about="https://w3id.org/moro/enoam/data/141230/v1/mention-25" class="mention place" id="mention-25" property="dcterms:references" resource="https://w3id.org/moro/enoam/data/medio-oriente" typeof="deo:Reference">Medio Oriente</span>, per sensibilità umana, per spirito di amicizia, per amore di pace, viene da noi seguito con la massima attenzione. Noi vorremmo contribuire, nel limite dalle nostre possibilità, alla ricerca di una soluzione che salvaguardi gli interessi ed i diritti di tutte le parti e sia perciò giusta e duratura.</p><p class="paragraph" data-counter="11" id="p-11">Nel perseguimento di questo fine è naturale che dobbiamo consultarci, per confrontare le nostre valutazioni e coordinare le nostre azioni. Ciò ci permette, al tempo stesso, di conoscerci meglio e di rendere le nostre relazioni bilaterali sempre più ricche ed articolate anche nel settore dell’economia e degli scambi commerciali e culturali, in funzione della complementarità tra i due Paesi. E non trascurerò di rilevare quanto il nostro contatto sia utile anche nell’affrontare i grandi temi dell’attualità internazionale, per i quali i nostri punti di vista si rivelano così frequentemente eguali o vicini.</p><p class="paragraph" data-counter="12" id="p-12">In questo spirito levo il calice al benessere ed alla prosperità dell’amico popolo libanese, unito sotto l’alta guida del suo Presidente, S.E. <span about="https://w3id.org/moro/enoam/data/141230/v1/mention-28" class="mention person" id="mention-28" property="dcterms:references" resource="https://w3id.org/moro/enoam/data/suleiman-kabalan-frangieh" typeof="deo:Reference">Soleiman Frangieh</span><sup><a href="#curatornote-4" id="curatornote-ref-4">[4]</a></sup>, nonché alla salute personale di <span about="https://w3id.org/moro/enoam/data/141230/v1/mention-13" class="mention person" id="mention-13" property="dcterms:references" resource="https://w3id.org/moro/enoam/data/khalil-abou-hamad" typeof="deo:Reference">Vostra Eccellenza</span>.</p><ol id="curatorNotes"><li about="https://w3id.org/moro/enoam/data/141230/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Khalil Abou Hamad (1936-1992), giurista, dal 1970 era ministro degli Esteri del Libano. <a href="#curatornote-ref-1">↑</a></li><li about="https://w3id.org/moro/enoam/data/141230/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> La visita di Abou Hamad a Roma risaliva al 14-15 luglio 1971. <a href="#curatornote-ref-2">↑</a></li><li about="https://w3id.org/moro/enoam/data/141230/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Si tratta della risoluzione del Consiglio di Sicurezza n. 242 del 22 novembre 1967, che contemperava il necessario riconoscimento reciproco tra gli stati e il ritiro israeliano dai territori occupati nel corso della guerra. <a href="#curatornote-ref-3">↑</a></li><li about="https://w3id.org/moro/enoam/data/141230/v1/curatornote-4" id="curatornote-4" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Suleiman Kabalan Frangieh (1910-1992), imprenditore, dal 1970 era presidente della Repubblica del Libano. <a href="#curatornote-ref-4">↑</a></li></ol></body></html>