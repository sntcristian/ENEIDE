<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.118" name="dcterms.relation"/><meta content="10.48678/unibo/aldomoro1.2.1.118" name="dcterms.identifier"/><meta content="Moro, Aldo, Valore dello Stato, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.118." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Valore dello Stato</title>
<div id="mentionMeta"><meta about="https://w3id.org/moro/enoam/data/chiesa" typeof="foaf:Organization"/><meta about="https://w3id.org/moro/enoam/data/chiesa" content="Chiesa" property="rdfs:label"/><meta about="https://w3id.org/moro/enoam/data/chiesa" property="owl:sameAs" resource="http://www.wikidata.org/entity/Q34651"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>Valore dello Stato</h1><p class="paragraph" data-counter="1" id="p-1">Un osservatore superficiale potrebbe stupirsi del fatto che in tutti i paesi i cattolici, operando direttamente o indirettamente in sede politica, contribuiscono al rinnovamento delle strutture statali e più genericamente al risorgere della autorità ed allo svolgersi dell’azione efficace dello Stato. Tutto ciò infatti sembrerebbe a prima vista contrastare con la concezione umana ch’è propria del cristianesimo, con il suo dar rilievo alla personalità, alle individuali risorse morali, alle forme associate che possono dirsi più naturali dell’uomo ed in modo più evidente ne riflettono il valore.</p><p class="paragraph" data-counter="2" id="p-2">Sembrerebbe giusto che il cristiano, sulla base di queste premesse, debba partire in lotta contro lo Stato, non già contro questo o quello Stato, ma contro lo Stato senz’altro, nel quale il dominio necessario della forza, e sia pure della forza del diritto, sembra dover condurre almeno ad una esteriorità minacciosa nella più profonda intimità umana. </p><p class="paragraph" data-counter="3" id="p-3">Eppure l’impegno ed il vigore con il quale i cattolici operano in sede sociale e politica, l’interesse che dimostrano ed il contributo che danno al rafforzamento delle strutture dello Stato manifestano che quell’azione non è episodica, non è frutto di improvvisazione o di deviazione dalle linee essenziali della concezione cristiana, ma risponde ad una intuizione profonda, e ad una ardita visione delle vie da battere per una instaurazione cristiana nel mondo. E ciò, si badi, non solo con riguardo alla difesa efficace che in tal modo si può apprestare ad alcune fondamentali posizioni cristiane, ma per il valore che ha in sé stesso lo Stato, per la straordinaria efficacia del vincolo di solidarietà che in esso e per esso si stabilisce, per le condizioni favorevoli che essa determina allo sviluppo di tutti i valori umani.</p><p class="paragraph" data-counter="4" id="p-4">La lotta per lo Stato è veramente un momento essenziale per la conquista cristiana del mondo. Nel suo carattere «terreno» lo Stato è pure un formidabile strumento per indirizzare e render feconda per tutti nel senso più schiettamente umano questa «vita terrena» ch’è il fondamento e l’ambiente naturale di quella eterna. E ciò si fa, lasciando che lo Stato operi secondo la sua natura e con i mezzi che sono ad esso caratteristici, con l’uso di quella legge forte, efficace, costantemente operosa, il cui valore si esalta, solo che si pensi alla indispensabile solidarietà sociale cui essa serve e che, nella vita terrena, senza quel mezzo non si potrebbe stabilire.</p><p class="paragraph" data-counter="5" id="p-5">Ora se è giusto nell’azione politica volere costruire uno Stato che promuova una solidarietà veramente umana, che salvi ad un tempo la persona e la società, non è giusto invece, per una malintesa pregiudiziale cristiana spiritualistica e personalistica, volere uno Stato debole, inconsistente, incolore. Il vincolo sociale in cui lo Stato si risolve e che costituisce la sua ragion d’essere è, o può essere, cosa talmente importante, talmente decisiva per l’uomo, che i tipici mezzi della giustizia forte, quelli storicamente più efficaci, debbono essere adoperati con ogni impegno, perché sorga con l’immancabile aiuto di uno Stato forte e serio una società sana e operosa.</p><p class="paragraph" data-counter="6" id="p-6">S’intende bene che lo Stato intorno al quale lavorano i cattolici nel mondo, legati al di là dei confini e delle finalità contingenti, da una silenziosa solidarietà, è uno Stato libero e giusto, uno Stato sopratutto che conosca e riconosca i suoi limiti, che sappia di esser parte, sia pure fornita di una speciale funzione, in un complesso travaglio sociale che impegna in diverse forme ed in diverse direzioni l’attività umana.</p><p class="paragraph" data-counter="7" id="p-7">Lavorando per lo Stato i cattolici non dimenticano quella serietà che ne è la base prima, ma nello Stato non si esaurisce e vogliono anzi infirmare con la loro operante presenza, che testimonia della complessità delle esperienze umane nella vita sociale, ogni pretesa monopolistica dell’organismo politico in danno di quanti altri vivono sì in esso, ma con libero respiro.</p><p class="paragraph" data-counter="8" id="p-8">La considerazione della famiglia, il favore per le autonomie locali che sono presidio di libertà, la rivendicazione costante e vigorosa dei diritti di tutte le libere associazioni umane sono i segni di questa complessa visione. La stessa gelosa custodia delle prerogative e della funzione della <span about="https://w3id.org/moro/enoam/data/121118/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/chiesa" typeof="deo:Reference">Chiesa</span> s’inquadra in questo schema di molteplici ed interferenti rapporti umani. La preoccupazione cristiana di salvare la società nelle sue ricche e varie espressioni dal monopolio statale si salda intimamente con la difesa ed il potenziamento dello Stato. Vero è che non si difende la società, senza volere lo Stato e che operando con una larga, organica, storica visione per lo Stato si opera a servizio dell’uomo e della società tutta.</p><p class="paragraph" data-counter="9" id="p-9">Una sapiente coordinazione di questi momenti è il segno di una politica lungimirante, quale noi confidiamo sia la significativa presenza dei cattolici nella vita sociale in questo decisivo momento di storia.</p></body></html>