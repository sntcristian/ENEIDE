<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.2.076" name="dcterms.relation"/><meta content="10.48678/unibo/aldomoro1.2.2.076" name="dcterms.identifier"/><meta content="Moro, Aldo, Consapevolezza dei nostri doveri sociali, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Iniziativa democratica (1952-1958), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.2.076." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Iniziativa democratica (1952-1958), 2024" name="description"/><title>Consapevolezza dei nostri doveri sociali</title>
<div id="mentionMeta"><meta about="https://w3id.org/moro/enoam/data/chiesa" typeof="foaf:Organization"/><meta about="https://w3id.org/moro/enoam/data/chiesa" content="Chiesa" property="rdfs:label"/><meta about="https://w3id.org/moro/enoam/data/chiesa" content="http://www.wikidata.org/entity/Q34651" property="owl:sameAs" resource="http://www.wikidata.org/entity/Q34651"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>Consapevolezza dei nostri doveri sociali</h1><p class="paragraph" data-counter="1" id="p-1">Si tratta dunque di essere sensibili all’impegno sociale che scaturisce per noi dalla nostra coscienza cristiana dalla nostra sensibilità democratica. Impegno generale questo di presenza, d’interessamento e di dedizione per la vita degli altri ed in particolare dovere d’intervento e di azione nella determinazione delle mete sociali e dei modi di sviluppo della cosa pubblica. L’adempimento di questo dovere richiede naturalmente generosità, disinteresse, profondo senso morale, ma esige soprattutto piena consapevolezza degli orientamenti sociali che si propongono alla nostra vita e delle ragioni che li giustificano. Un chiarimento intellettuale, una consapevolezza interiore, una posizione di coscienza costituiscono il presupposto indispensabile per l’assolvimento dei compiti sociali.</p><p class="paragraph" data-counter="2" id="p-2">Dobbiamo insomma sviluppare in noi una coscienza sociale, che è ad un tempo preparazione, predisposizione morale all’assunzione di concrete posizioni sociali e conoscenza meditata e dettagliata delle esigenze proposte dai diversi ambienti e nelle diverse situazioni, delle possibilità d’incontro e di collaborazione che sono offerte all’uomo.</p><p class="paragraph" data-counter="3" id="p-3">Occorre dunque innanzitutto studiare la società, le sue leggi, le sue esigenze, il significato e la funzione della politica, le istituzioni costituzionali e gli ordinamenti amministrativi, le istanze sociali nella cultura, nell’arte, nella religione. Occorre studiar di più la società nei suoi diversi aspetti e cogliere quanto v’è di sociale, nella derivazione o nell’effetto, in ogni esperienza umana ed in ogni manifestazione della cultura. Confessiamo che noi tutti conosciamo poco la società, il modo di essere sociali della vita. Lo studio di questi fenomeni è limitato ed incerto nella stessa scuola universitaria e manca quasi del tutto negli altri ordini di scuola. Esso è assente spesso nei programmi e quasi sempre nell’attenzione e nell’interessamento che servono per vivificare e valorizzare i programmi. È perciò auspicabile che un siffatto gusto per lo studio dei fenomeni sociali sia coltivato negli uomini di cultura innanzitutto ed in particolare negli uomini di scuola e che la scuola, per sua parte, s’ispiri meglio alla sua struttura e nei suoi programmi alla considerazione dei fenomeni sociali e delle posizioni di responsabilità che essi propongono all’uomo ed al cittadino.</p><p class="paragraph" data-counter="4" id="p-4">La considerazione della società è più educativa, più formativa di una coscienza sociale che non si creda comunemente. Ed in questo studio delle cose sociali va incluso, a nostro avviso, anche ogni forma mediante la quale il popolo tutto, anche fuori di una specifica preparazione culturale, può essere chiamato a riflettersi nella società e nei suoi problemi, può essere posto di fronte agli impegni che essa, per svolgersi ordinata ed umanamente feconda, pone ai suoi membri. </p><p class="paragraph" data-counter="5" id="p-5">Ma evidentemente una coscienza sociale non si crea esclusivamente su di una base intellettualistica, ma anche sulla base di una complessa e consapevole esperienza morale. Si conosce la società e se ne intendono le esigenze, anche e soprattutto vivendola in tutte le sue forme. Penso ora non soltanto ad un modo consapevole di vivere la società nel suo aspetto propriamente politico, ch’è pure il più evidente e certo di straordinaria importanza. Penso invece a tutte le esperienze relative al vivere sociale e nelle quali appunto si sperimenta la società con le sue pressanti esigenze, l’incontro con gli altri, il modo di reagire ad essi inserendosi nella comunità e tuttavia restando liberi ed autonomi, l’arricchimento che la società dà all’uomo ed i doveri che essa comporta.</p><p class="paragraph" data-counter="6" id="p-6">La famiglia e la <span about="https://w3id.org/moro/enoam/data/122076/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/chiesa" typeof="deo:Reference">Chiesa</span>, per non citare che alcuni tra gli esempi più notevoli di esperienza sociale, hanno una fondamentale funzione educativa ad ogni forma di contatto sociale. Non per nulla, infatti, l’esperienza religiosa dà un grandissimo contributo, per comune riconoscimento, al processo spirituale mediante il quale si intende la società con le sue esigenze e ci si inserisce in essa.</p><p class="paragraph" data-counter="7" id="p-7">La formazione d’una coscienza sociale, che sia, come dev’essere, l’essenziale presupposto per l’adempimento dei compiti sociali, non si realizza dunque soltanto mediante studi e meditazioni, per quanto, nella forma adatta ai diversi ambienti, siano essi pure essenziali; si forma anche come esperienza vissuta, come frutto di una tensione morale, come effetto dello sforzo che l’uomo pone in essere per aderire consapevolmente alla sua vita nella varietà delle sue forme e dei suoi valori.</p><p class="paragraph" data-counter="8" id="p-8">In definitiva si può dire che, come il nostro tempo comporta un impegno sociale più generalizzato, più profondo e più vincolante che non sia mai avvenuto nel corso della storia, così essa pone la esigenza di una chiara e seria consapevolezza dei compiti sociali. S’intende della generale appartenenza dell’uomo alla società, del fatto che il vivere sociale è determinazione dell’uomo, funzione necessaria della persona; e s’intende ancora, ed in particolare, della propria appartenenza a determinate cerchie sociali, dell’incombere su ciascuno di noi di particolari funzioni, della nostra appartenenza alla società secondo titoli particolari che sono il fondamento di particolari doveri. Come l’impegno sociale è ad un tempo unitario e molteplice, così unitaria e molteplice è la coscienza sociale che ne presidia l’assolvimento. Al culmine dell’impegno sociale è quello politico, che viene preparato da tutti quelli particolari e che senza confondersi con essi, in certo senso tutti in sé li comprende, in quanto è la condizione indispensabile per l’adempimento di tutti. E così al culmine della coscienza sociale è la consapevolezza dei doveri politici, che sono la forma elementare ed essenziale mediante la quale si provvede a sviluppare in modo ordinato ed armonico la società, si permette cioè alla società di esistere in modo che possano in essa svolgersi tutti i valori ed esplicarsi tutte le funzioni proprie degli uomini.</p></body></html>