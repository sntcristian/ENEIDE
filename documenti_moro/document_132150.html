<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.150" name="dcterms.relation"/><meta content="10.48678/unibo/aldomoro1.3.2.150" name="dcterms.identifier"/><meta content="Moro, Aldo, [Discorso tenuto a Napoli in occasione della posa della prima pietra al monumento dedicato allo “Scugnizzo delle Quattro Giornate”], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.150." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Discorso tenuto a Napoli in occasione della posa della prima pietra al monumento dedicato allo “Scugnizzo delle Quattro Giornate”</title>
<div id="mentionMeta"><meta about="https://w3id.org/moro/enoam/data/napoli" typeof="dcterms:Location"/><meta about="https://w3id.org/moro/enoam/data/napoli" content="Napoli" property="rdfs:label"/><meta about="https://w3id.org/moro/enoam/data/napoli" property="owl:sameAs" resource="http://www.wikidata.org/entity/Q2634"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/sicilia" typeof="dcterms:Location"/><meta about="https://w3id.org/moro/enoam/data/sicilia" content="Sicilia" property="rdfs:label"/><meta about="https://w3id.org/moro/enoam/data/sicilia" content="http://www.wikidata.org/entity/Q1460" property="owl:sameAs" resource="http://www.wikidata.org/entity/Q1460"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Discorso tenuto a Napoli in occasione della posa della prima pietra al monumento dedicato allo “Scugnizzo delle Quattro Giornate” </h1><p class="paragraph" data-counter="1" id="p-1">Nell'accingermi a deporre la prima pietra del monumento dedicato allo «Scugnizzo della Quattro Giornate» desidero rinnovare a nome del Governo e mio personale l'espressione del sentimento di vivissima ammirazione per l'eroismo che il popolo napoletano ha dimostrato nel drammatico episodio che oggi appunto ricordiamo e che si colloca in uno dei momenti più gravi della vita del nostro Paese. «Una bellissima pagina di storia» è stata definita la vicenda delle quattro giornate napoletane. Una delle prime manifestazioni, non solo in ragione di tempo, ma soprattutto per la sua carica ideale, di quel moto popolare di rivolta che ha dato avvio alla Resistenza. Si è trattato, qui a <span about="https://w3id.org/moro/enoam/data/132150/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/napoli" typeof="deo:Reference">Napoli</span> specialmente, di un impeto di passione collettiva; spontaneo, cioè, nel suo accendersi e manifestarsi, frutto del confluire di volontà di individui o di piccoli gruppi, con una naturale risonanza nell'anima del popolo. L'unità era già nel comune sentimento che muoveva alla ribellione, nello sforzo di riconquistare, nella lotta e nel sacrificio, i beni supremi della libertà e della pace. I napoletani combatterono con la loro naturale generosità, senza alcun calcolo, senza la consapevolezza di un imminente epilogo della dolorosa esperienza bellica che aveva significato, nella città martoriata da centoventi incursioni, la occupazione e lo stato d'assedio. Essi non conoscevano la consistenza delle forze alle quali si opponevano. Ed erano forze potentemente armate di contro alle quali stavano solo l'ira e l'insofferenza popolare. Essi soltanto rispondevano ad un irresistibile moto della coscienza offesa dai soprusi, dal terrore delle leggi marziali, dalle azioni proditorie e sollecitati dal senso dell'onore ferito e dall'amore, profondo e istintivo, per la loro città e la loro Patria. Dalla propria esperienza morale, dalla propria antica tradizione di città orgogliosa, che tante volte si armò, con spontaneo moto di popolo, contro l'offesa alla dignità umana, i napoletani trassero una indomita energia che destò lo sgomento e fiaccò la resistenza degli occupanti. A questa forza morale va l'ammirazione dell'intera nazione, quell'ammirazione e solidarietà che io oggi desidero esprimere in occasione di questa solenne rievocazione. Alla città furono così risparmiate quelle estreme conseguenze le quali avrebbero frustrato le pur tenui possibilità di ripresa. I serbatoi dell'acqua del Serino, il ponte e l'acquedotto della Sanità, il museo nazionale, edifici pubblici e privati, impianti essenziali vennero salvati dalla distruzione e la città, quel che più conta, poté dirsi liberata per virtù propria prima ancora che per intervento esterno. Liberata essa, ma soprattutto rinfrancati gli animi di quanti nel dolore avevano sentito riemergere l'amore per la libertà, consolidarsi la volontà tenace e ferma del riscatto, rinascere un vigoroso impegno umano e civile. Ed è nel quadro di questa gloriosa vicenda, la quale fa il Mezzogiorno partecipe della Resistenza nazionale, sottolineando il valore unitario del secondo come del primo Risorgimento, che si esprime, in modo singolare e proprio del popolo napoletano, l'anima dello scugnizzo. Tornano a noi, in una commozione che il trascorrere del tempo serba tuttavia integra e pura, le immagini di quegli adolescenti dei quali con questo monumento volete eternare il ricordo, «prodigioso ragazzo che fu mirabile esempio di precoce ardimento e sublime eroismo», dice la motivazione per la medaglia d'oro di uno di questi giovanetti generosi, i quali, mentre suscitano legittima fierezza, quale si addice a coraggiosi protagonisti di storia, destano anche grande rimpianto per quelle opere di pace, di intelligenza e di lavoro, alle quali essi avrebbero potuto attendere nel volgere degli anni loro purtroppo negati dall'immane tragedia della quale sono stati vittime innocenti ed insieme eroicamente e virilmente partecipi. </p><p class="paragraph" data-counter="2" id="p-2">Mentre esprimo la più sincera gratitudine ai promotori di questo monumento e li ringrazio della perseveranza e della passione con le quali hanno superato notevoli difficoltà nell'attuazione di un disegno che sembrò in qualche momento irrealizzabile, credo doveroso rinnovare, nel ricordo, misto di tristezza ed orgoglio, di questi eroici ragazzi, l'impegno del Governo per le nuove generazioni. Molte delle cose che ora facciamo, per il tempo che obiettivamente richiedono, per la gradualità dell'influenza che sono destinate ad esercitare, per il nuovo assetto della società italiana che prefigurano, saranno pienamente godute solo dai nostri figli. E più in generale è nel segno della continuità tra le generazioni che si muove l'azione dello Stato, il quale salda il passato e l'avvenire, trae, ad ogni istante, il frutto di quanto la comunità, con la preveggenza ed il sacrificio, ha predisposto per il suo sviluppo e pone insieme razionalmente le premesse per un domani migliore, per un più alto livello di vita. È a questo domani che noi guardiamo nel presente momento storico, immaginando per la nostra patria una condizione corrispondente agli enormi progressi del mondo, e cioè una maggiore ricchezza, una comunità ordinata e giusta, una democrazia politica al riparo da ogni insidia, una vita morale che non verso l'irresponsabilità, per malintesa coerenza con una moderna visione della vita, ma serbi intatta la sua solidità ed i valori. Nel quadro di questo disegno di sviluppo storico c'è qualche cosa di specifico da compiere per i giovani con una politica di democrazia della scuola, fondamento della loro istruzione ed educazione senza diseguaglianze ed ingiuste mortificazioni; con una politica economica, premessa al loro naturale inserimento nella vita produttiva; con l'espansione dei valori morali, civili, culturali, dalla comprensione dei quali sono rese possibili la partecipazione responsabile alle vicende del proprio tempo e la collaborazione alla comune costruzione della società e dello Stato democratico. E se pure molte iniziative sono naturalmente sottratte alla competenza dello Stato in omaggio al pluralismo dell'organizzazione sociale, alla varietà degli interessi, alla molteplicità delle forme nelle quali si compie l'educazione della gioventù, esso deve pur fare quello che è necessario, perché la gioventù possa avere l'alimento di idee, di esperienze e di possibilità di cui ha bisogno e dare il contributo di novità, di freschezza, e di responsabilità di cui essa è capace. </p><p class="paragraph" data-counter="3" id="p-3">Vorrei poi dire in questo momento una parola di saluto, di solidarietà e di speranza alla città di <span about="https://w3id.org/moro/enoam/data/132150/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/napoli" typeof="deo:Reference">Napoli</span>. Abbiamo rievocato un episodio di eroismo, uno fra i tanti che ne caratterizzano la storia gloriosa. Ma se questo atteggiamento di coraggio e di orgoglio è in se stesso un'alta esaltazione di <span about="https://w3id.org/moro/enoam/data/132150/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/napoli" typeof="deo:Reference">Napoli</span>, non possiamo dimenticare in questo momento, nell'atto di rendere questo omaggio, le virtù della vostra gente, la profonda umanità, la operosità tesa a vincere difficoltà ambientali e pesanti eredità storiche, la cultura, il gusto della bellezza, l'istintiva bontà capace sempre di comprensione. E nell'anima dei napoletani c'è con il culto del passato, mai rinnegato, una volontà tenace e fervida di superamento e di progresso. Nel rievocare dunque l’eroico evento, che inserì <span about="https://w3id.org/moro/enoam/data/132150/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/napoli" typeof="deo:Reference">Napoli</span> a pieno diritto nella nuova storia d'<span about="https://w3id.org/moro/enoam/data/132150/v1/mention-7" class="mention place" id="mention-7" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, è naturale, è rigorosamente giusto dire in che misura <span about="https://w3id.org/moro/enoam/data/132150/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/napoli" typeof="deo:Reference">Napoli</span> sia associata al destino della Nazione e come essa simboleggi, come la sua più alta espressione, un Mezzogiorno, inquieto e pur fiducioso, decisamente avviato a conquistare la sua dignità, la sua parità, il suo diritto di essere, non ai margini, ma al centro e perciò nella pienezza della vita nazionale. Non posso infine non ricordare che questa celebrazione meditatamente, è stata fissata il 25 aprile, il giorno della Resistenza vittoriosa e della conquistata libertà. Ebbene, il Governo partecipa con profonda adesione alla rievocazione della fatidica data e vi partecipa da <span about="https://w3id.org/moro/enoam/data/132150/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/napoli" typeof="deo:Reference">Napoli</span> a significare che questa è festa della nazione, di tutta la nazione dalle Alpi alla <span about="https://w3id.org/moro/enoam/data/132150/v1/mention-10" class="mention place" id="mention-10" property="dcterms:references" resource="https://w3id.org/moro/enoam/data/sicilia" typeof="deo:Reference">Sicilia</span>. È il popolo italiano che, nel ricordo della somma di sacrifici, di eroismi, di passione che caratterizzò la conquista della nell'omaggio reso ai combattenti ed ai caduti dell'esercito delle formazioni di patrioti, celebra la sua rinascita ad una libera e civile. </p><p class="paragraph" data-counter="4" id="p-4">Questo è il giorno del nostro riscatto, il secondo Risorgimento, che fa l'<span about="https://w3id.org/moro/enoam/data/132150/v1/mention-8" class="mention place" id="mention-8" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> libera da servitù interne ed esterne, fiera della sua indipendenza, gelosa delle istituzioni democratiche che si è date, protesa verso la giustizia ed il progresso, inserita, dignitosa e sicura, nella storia del mondo alla quale offrire il contributo della sua grande civiltà e la sua volontà di pace e di collaborazione. Questo è il retaggio incomparabile di valori che ci è stato affidato e che noi tutti insieme, solidamente, in una convivenza civile rispettosa verso tutti e senza rancore vogliamo custodire e sviluppare. Il ricordo è dunque un impegno. E l'anniversario della storica data non chiude stancamente un capitolo glorioso della nostra storia, ma apre al nostro popolo, consapevole e forte, l'avvenire di libertà, di giustizia e pace che abbiamo sì meritato, ma che dobbiamo tuttavia costruire, giorno per giorno, con la nostra volontà. Quella stessa volontà, fatta di generosa dedizione, che ispirò agli adolescenti napoletani un gesto di sdegnosa ed eroica rivolta, per fare nascere un'<span about="https://w3id.org/moro/enoam/data/132150/v1/mention-9" class="mention place" id="mention-9" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> migliore. </p></body></html>