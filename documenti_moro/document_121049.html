<!DOCTYPE html>
<html><head><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.049" name="dcterms.relation"/><meta content="10.48678/unibo/aldomoro1.2.1.049" name="dcterms.identifier"/><meta content="Moro, Aldo, Osservatorio 4 (ottobre 1946), in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.049." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Osservatorio 4 (ottobre 1946)</title>


</head><body><h1>Osservatorio 4 (ottobre 1946)</h1><p class="paragraph" data-counter="1" id="p-1">La posizione interclassista caratteristica della dottrina sociale e della prassi politica cristiana ha un significato che non è certo di opportunità, ma risponde invece ad una profonda intuizione spirituale. Essa rappresenta il rifiuto della coscienza cristiana a radicalizzare una opposizione, che è indubitabile nella concreta realtà della vita sociale, ma che non può essere elevata a criterio dello svolgimento della storia. Si badi; non si vuol negare che vi siano conflitti e, talvolta, insanabili contraddizioni nella vita economico sociale né che vi siano strutture da abbattere e privilegi da eliminare. Ma quel che conta è l’animo con cui questa lotta per la giustizia si combatte. È essenziale in una visione cristiana del mondo che la sorte degli uomini non resti coinvolta nella sorte delle istituzioni e dei programmi politico-sociali, che la sfiducia verso questi ultimi non si trasformi in una condanna degli uomini, in una negata possibilità per essi di rinnovamento e di redenzione. La esasperazione dell’odio ha da cedere perciò il posto alla forza efficace dell’amore. Né questa prospettiva lontana toglie energie alla faticosa conquista della giustizia sociale, che anzi, umanizzando la lotta, si rende più sicuro e rapido il raggiungimento della meta.</p></body></html>