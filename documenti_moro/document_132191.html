<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.191" name="dcterms.relation"/><meta content="10.48678/unibo/aldomoro1.3.2.191" name="dcterms.identifier"/><meta content="Moro, Aldo, [Resoconto del discorso tenuto al congresso nazionale delle Associazioni cristiane lavoratori italiani], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.191." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Resoconto del discorso tenuto al congresso nazionale delle Associazioni cristiane lavoratori italiani</title>
<div id="mentionMeta"><meta about="https://w3id.org/moro/enoam/data/associazioni-cristiane-dei-lavoratori-italiani" typeof="foaf:Organization"/><meta about="https://w3id.org/moro/enoam/data/associazioni-cristiane-dei-lavoratori-italiani" content="ACLI" property="rdfs:label"/><meta about="https://w3id.org/moro/enoam/data/associazioni-cristiane-dei-lavoratori-italiani" property="owl:sameAs" resource="http://www.wikidata.org/entity/Q3627327"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Resoconto del discorso tenuto al congresso nazionale delle Associazioni cristiane lavoratori italiani </h1><p class="paragraph" data-counter="1" id="p-1">Il Presidente del Consiglio on. Aldo Moro, intervenendo brevemente al Congresso Nazionale delle <span about="https://w3id.org/moro/enoam/data/132191/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/associazioni-cristiane-dei-lavoratori-italiani" typeof="deo:Reference">ACLI</span>, ha portato il suo cordiale saluto al Movimento dei Lavoratori Cattolici, ricordando il comune sforzo per ricostruire, ad un più alto livello, la struttura democratica del Paese alla luce della intuizione cristiana dell’uomo e della società. L’on. Moro ha espresso il suo apprezzamento per l’azione che il Movimento svolge nella vita civile italiana e per la funzione di stimolo che esso assume, la quale è accettata e gradita come ogni fermento che si esprime nella esperienza democratica, ravvivandola ed arricchendola. In questo senso può bene profilarsi, nel dibattito sociale e politico, una continua dialettica, la quale nulla toglie alla cordialità dei rapporti, alla reciproca stima, al rigoroso adempimento dei doveri che alle varie forze ed ai vari poteri spettano nella vita del Paese. Non da oggi, ha proseguito l’on. Moro, ho dato il più convinto riconoscimento all’autonomia della società civile nelle sue varie forme ed articolazioni. Se essa fosse compromessa, sarebbe arrestato il moto di progresso che caratterizza in modo essenziale la vita democratica. Nella società civile vi sono interessi, ideali, intuizioni i quali devono potersi esprimere liberamente e liberamente farsi valere. Non c’è limite alcuno all’ampiezza delle prospettive e delle aspirazioni che si agitano nel corpo sociale. E non v’è perciò né insufficiente apprezzamento né tanto meno dispetto, quando, pur avendo l’occhio fisso a questa consolante realtà in movimento, chi esercita il potere compie la sua responsabile sintesi e misura il grado di compatibilità e di attuabilità degli ideali professati nella vita sociale. Questo è un dovere indeclinabile per chi esercita il potere. Il suo realismo è solo senso di responsabilità. esso del resto non toglie affatto la comprensione e anzi la solidarietà per le battaglie ideali delle libere forze sociali. Si deve riconoscere che il più alto livello di civiltà e di moralità vagheggiato non è affatto inutile, anche se non può tutto e subito tradursi in atto. In fatti esso è una potente molla atta al superamento di posizioni cristallizzate e di incessante progresso.</p><p class="paragraph" data-counter="2" id="p-2">L’on. Moro ha poi ricordato come momento dominante della presenza cristiana nella vita sociale e dell’opera di Governo è l’assicurare più degne condizioni di vita ed un più pieno ed effettivo esercizio del potere politico e della dignità sociale per i lavoratori. Lentamente questa prospettiva si realizza. In una società democratica, nella quale non sono concepibili esclusioni, è pur vero che urge il processo di elevazione e di partecipazione dei lavoratori, i quali hanno potuto conquistare, nella libertà grado a grado, maggiore benessere e fondamentali diritti. Nessuno si può stupire che l’accento sia posto sul progresso di chi fu lungamente ai margini della vita sociale e politica. Naturalmente un effettivo moto di elevazione economica e sociale non si risolve in un’agitazione demagogica ed irresponsabile, inadatta a far crescere la ricchezza che la giustizia vuole giustamente distribuita. Le tensione dei contrastanti interessi sono naturalmente comprensibili. Il governo tiene ferma l’idea di una società democratica aperta ed in essa di un reale e crescente, anche se graduale, progresso. A questo fine della valorizzazione della società in tutte le sue componenti e dell’esaltazione della libertà s’indirizza il programma di Governo, nello spirito di una politica che significa ben più che non le singole norme e forme da adottare.</p><p class="paragraph" data-counter="3" id="p-3">L’on. Moro ha infine ricordato la determinante importanza dei valori cristiani: nella vita sociale ed il dovere di svilupparli tutti ed in tutte le loro implicazioni come un originare ed insostituibile contributo al regime di libertà e di progresso che l’<span about="https://w3id.org/moro/enoam/data/132191/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> si è dato e vuole conservare e sviluppare.</p></body></html>