<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.285" name="dcterms.relation"/><meta content="10.48678/unibo/aldomoro1.3.2.285" name="dcterms.identifier"/><meta content="Moro, Aldo, Discorso tenuto a Como in occasione dell’assemblea dei sindaci, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.285." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Discorso tenuto aComoin occasione dell'assemblea dei sindaci</title>
<div id="mentionMeta"><meta about="https://w3id.org/moro/enoam/data/como" typeof="dcterms:Location"/><meta about="https://w3id.org/moro/enoam/data/como" content="Como" property="rdfs:label"/><meta about="https://w3id.org/moro/enoam/data/como" property="owl:sameAs" resource="http://www.wikidata.org/entity/Q1308"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

<div id="footnoteMeta"><meta about="https://w3id.org/moro/enoam/data/michele-cento" typeof="foaf:Person"/><meta about="https://w3id.org/moro/enoam/data/michele-cento" content="Michele Cento" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1 class="title">Discorso tenuto a Como in occasione dell'assemblea dei sindaci </h1><p class="paragraph" data-counter="1" id="p-1">Il presidente del Consiglio on. Moro, parlando a <span about="https://w3id.org/moro/enoam/data/132285/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/como" typeof="deo:Reference">Como</span>, all’assemblea dei sindaci, dopo aver reso omaggio a questa provincia che rappresenta – ha detto un centro assai importante della vita economica e sociale della nazione, ha ringraziato per le cordiali espressioni di apprezzamento e di augurio rivoltegli. In particolare l’on. Moro ha poi ricordato con gratitudine come le popolazioni del Comasco abbiano mostrato piena solidarietà a favore delle popolazioni siciliane colpite dalla sventura<sup><a href="#curatornote-1" id="curatornote-ref-1">[1]</a></sup>, assistendo affettuosamente e generosamente coloro che, per sfuggire alla loro durissima sorte, sono giunti fin qui o di qui sono transitati. Non è questa – ha detto l’on. Moro –  la sola ombra nella soddisfazione per questo incontro. Altre ombre – ha continuato il presidente del Consiglio – vi sono nel mondo. </p><p class="paragraph" data-counter="2" id="p-2">La pace purtroppo non è assicurata dovunque; conosciamo le divisioni fra i popoli, sappiamo che vi sono vittime della guerra. Come politici – ha soggiunto l’on. Moro – abbiamo una visione responsabile dei fatti, ma come uomini cogliamo questi aspetti di dolorosa frattura dell'unità della famiglia umana C'è qualche turbamento anche nel nostro Paese, di quando in quando: vi sono manifestazioni di insoddisfazione o di attesa, qualche volta non paziente e non orientata verso una soluzione ordinata e positiva dei problemi. Anche in questi giorni, ad esempio, si verificano manifestazioni di protesta nelle università italiane, in vista di un ordinamento migliore di queste istituzioni che il Governo ha cercato di predisporre e si sforza di condurre avanti pure in questa fase finale e convulsa della legislatura Questo modo di essere insoddisfatto e polemico si colloca tuttavia in una società che nel suo complesso vuole crescere in maniera ordinata e composta. Come dimostra, del resto, quel che io colgo tra voi, la volontà di progresso e la capacità di perseguire il migliore avvenire della Nazione nell'ordine, nella solidarietà, in una costruttiva e umana visione delle cose. Le ombre, dunque, le manifestazioni che hanno carattere di rottura, non utili, certo, al progresso che noi perseguiamo, sono accanto a noi e noi dobbiamo tenerne conto al termine di una legislatura che ci ha visto impegnati a fondo proprio per eliminare gradualmente - e non soltanto gradualmente ciò può essere fatto - tutte le ragioni di disagio e di ingiustizia che permangono nel nostro Paese. </p><p class="paragraph" data-counter="3" id="p-3">Ma noi perseguiamo la pace nella giustizia e nella libertà, come è nostro dovere. È comprensibile che vi siano questi eccessi, queste posizioni sostanzialmente negative nel cammino di progresso e di rinnovamento che abbiamo intrapreso. Ma la nostra politica, che ha l'adesione di una larga maggioranza, è di condurre avanti il nostro Paese sulla via del progresso con il metodo della libertà e dell'ordine che noi abbiamo prescelto. E con ordine e nella libertà che un Paese veramente progredisce; noi vogliamo garantire 1'ordine ed assicurare la libertà, senza essere insensibili a nessuna voce che si levi, a nessuna esigenza che validamente emerga nella società italiana. Abbiamo fatto certo dei passi innanzi, il Paese è più maturo e civile, ma la garanzia del metodo democratico non è a tal punto avanzata che si possa fare a meno della prudenza e della vigilanza, che si possa ritenere raggiungibile quel punto nel quale il regime di libertà è assolutamente sicuro e intangibile.</p><p class="paragraph" data-counter="4" id="p-4"> Abbiamo detto un patrimonio fondato di speranze, perché, malgrado scontento e disagio, il nostro Paese è andato avanti superando un momento molto difficile della sua vita economica, gareggiando con gli altri Paesi europei e mantenendo le proprie posizioni per l'immensa capacità di lavoro e di sacrificio dei lavoratori, per la genialità degli imprenditori, per lo sforzo e l'impegno di tutti gli italiani. Ma dobbiamo ancora andare avanti; dobbiamo gareggiare in aree sempre più vaste per misurare non solo la capacità di emulazione economica, ma anche la nostra forza morale e politica. Dobbiamo, infatti, immaginare che vi saranno altre prove che saremo chiamati ad affrontare e superare. Andando con il nostro pensiero al di là di questa legislatura che finisce dobbiamo immaginare che le forze politiche finora associate avranno ancora volontà di assolvere il proprio compito, avranno coraggio e forza per continuare la loro attività e condurre avanti il programma di rinnovamento, di reale rinnovamento del nostro Paese. </p><p class="paragraph" data-counter="5" id="p-5">C'è ancora molto lavoro da compiere, ci sono ancora molte cose da armonizzare, perché tutte le esigenze della vita nazionale siano soddisfatte secondo giustizia; ma con il metodo che abbiamo cominciato e praticato in questi anni tutti i problemi della vita nazionale sono presenti in una visione globale e giusta. Perché la giustizia si realizza proprio attraverso l'ordinata considerazione di tutti i problemi, attraverso l'attenzione rivolta a tutte le categorie sociali che devono essere progressivamente elevate, senza che nessun uomo, dico nessuno, rimanga ai margini della vita sociale e politica del Paese. In questo quadro un compito molto importante spetta alle amministrazioni locali, delle quali saluto qui i rappresentanti. lo vorrei che le vostre popolazioni sentissero di essere concretamente inserite con la loro dignità, il loro prestigio, il loro passato, nel complesso della vita nazionale. Tutto ciò mi fa pensare ancora una volta quanto importante sia per il fine che perseguiamo la concordia Essa non significa uniformità di posizioni, ma consapevolezza che al di là delle differenti opinioni, al di là dei differenti interessi, che pure è naturale emergano e si affrontino, al di là delle diverse interpretazioni del bene comune, si ricerchi la via migliore per il progresso civile e sociale della nostra patria come un obiettivo al quale tutti, nessuno escluso, si deve tendere. Questa concordia esclude metodi incivili di lotta che mettono a repentaglio l'unità del paese e pregiudicano la completa validità del metodo democratico. Abbiamo lavorato per escludere questi rischi e per rendere l'<span about="https://w3id.org/moro/enoam/data/132285/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> libera, civile e operosa.</p><p class="paragraph" data-counter="6" id="p-6">Speriamo che nessuno voglia turbare queste preziose conquiste. Speriamo che tutti vogliano il bene della comunità nazionale nel rispetto delle opinioni altrui e della dignità di tutti. Ho parlato di storture che non possono non essere giudicate; e tuttavia anch'esse sono il segno che questo è un momento importante nella storia del mondo e del nostro Paese. Vi sono molte cose nuove che avanzano ed è bene che avanzino, purché non intacchino l'ordinata comunità nazionale, purché non incidano negativamente sulle più alte tradizioni civili e morali del nostro Paese. Si tratta di costruire un nuovo mondo. Lo possiamo fare nella libertà e nella concordia. Possiamo continuare ad andare avanti; traggo questa sensazione confortante dal contatto con voi. Qui da <span about="https://w3id.org/moro/enoam/data/132285/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/como" typeof="deo:Reference">Como</span> io ripeto che possiamo muovere, senza alcuna perdita, verso un migliore avvenire del nostro Paese e del mondo. </p><ol id="curatorNotes"><li about="https://w3id.org/moro/enoam/data/132285/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Il riferimento è al terremoto del Belice che aveva colpito la Sicilia tra 14 e 15 gennaio del 1968. <a href="#curatornote-ref-1">↑</a></li></ol></body></html>