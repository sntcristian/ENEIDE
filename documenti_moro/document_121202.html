<!DOCTYPE html>
<html><head><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.202" name="dcterms.relation"/><meta content="10.48678/unibo/aldomoro1.2.1.202" name="dcterms.identifier"/><meta content="Moro, Aldo, [Aspetti politici della comunità], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.202." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>[Aspetti politici della comunità]</title>


</head><body><h1>[Aspetti politici della comunità]</h1><p class="paragraph" data-counter="1" id="p-1">Anche per la difficoltà di raccordare l’esposizione con le lezioni precedenti, sarà bene fermarsi con qualche agio sul significato che in questa occasione intendiamo dare al termine «politica». Se mettiamo da parte l’equazione tra politicità e socialità, perché non vogliamo parlare dello stabilimento e della vita della società, tuttavia non accogliamo nemmeno il senso ristretto di politica, che sì è soliti contrapporre alla nozione del diritto. Con la parola politica vogliamo oggi indicare l’organizzazione giuridica della società umana, riassorbendo in questa definizione sia un momento morale, sia un momento attivo di storia, che si concreta nello scontro delle intuizioni sociali. </p><p class="paragraph" data-counter="2" id="p-2">È quindi necessario distinguere limitandola, la nozione di struttura politica da quella di comunità umana, perché la comunità umana è qualcosa di più largo e di più completo, è una unione integrale ed integralmente umana di cui la forma politica è un aspetto strumentale. Su questo piano concreto e limitato è necessario richiamarsi, pur con le necessarie integrazioni, non tanto ad un ideale civile, quanto ai fenomeni sociali, allo scontro degli interessi, ai conflitti della storia umana. E ancora bisogna comprendere nella politica non il complesso dei rapporti umani, ma circoscritti obbiettivi sociali di carattere particolare, perché è proprio questa circoscrizione a condizionare la riuscita dello sforzo unitario politico. Da ultimo è opportuno ricordare che, a differenza degli obiettivi morali, quelli politici si realizzano necessariamente in una struttura, la quale può essere certo diversissima, ma non può mai mancare.</p><p class="paragraph" data-counter="3" id="p-3">La politica è dunque un complesso di attività storicamente efficaci, di lavoro faticoso, di volontà costante di ordine per soddisfare un minimum di esigenze umane. Bisogna richiamarsi a due componenti del fatto politico; ad una risorsa morale dello spirito, alla sua capacità di autocomando e di eterocomando, alla sua forza di amore, espresse in esigenze etiche a direzione particolare; e bisogna anche richiamarsi ad una forza fisica e psicologica, ad una forza qualificata, idonea a raggiungere quelle mete particolari (ed è appunto questo elemento della forza operante a distinguere la attività politica da quella morale, né parallela né indifferente ad essa). Di qui il disagio che si prova nel tentativo di comporre in equilibrio l’elemento della forza con quello dell’amore; nasce quindi dalla vita politica una crisi morale, che è propria della situazione umana. Tuttavia possiamo affermare che per raggiungere una approssimazione di questo equilibrio due esigenze fondamentali debbono essere soddisfatte. Bisogna in primo luogo rispettare la dignità integrale della persona, perché la politica deve riconoscere il suo limite, condizione della sua stessa efficacia e non pretendere, con un assurdo tentativo di panpoliticizzazione totalitaristica, di esaurire in sé le infinite risorse dell’uomo. È necessaria in secondo luogo la partecipazione alla vita politica di tutti i componenti della comunità – possibilmente con un apporto di volontà efficace – perché in questo campo ristretto la volontà della maggioranza ha un suo innegabile valore, e l’ossequio ad essa si rivela l’unico modo di rispettare la dignità della persona. La democrazia è uno strumento politico che mette la forza sociale al servizio del progresso umano.</p><p class="paragraph" data-counter="4" id="p-4">Questo per l’ordine interno, e per l’ordine internazionale. Certo lo Stato non può essere il limite della comunità umana; e vige, in noi tutti una esigenza di universalità. Ma oggi l’ordinamento internazionale soffre di una crisi di organizzazione, di una mancanza di forme organiche: si verifica in esso un fenomeno opposto a quello visibile nel campo interno: una crisi cioè di autorità piuttosto che di libertà. Come passare dall’ideale giusto della unità dei popoli ad una forma strutturale sulla base del consenso? Per ora possiamo limitarci solo a costatazioni e a premesse: in questa fase transitoria o non politica o semipolitica, dell’organizzazione internazionale, in cui ci si affida alla guerra (onde la sfiducia comune del Diritto internazionale e la sua negazione), dare alla forza un fondamento di giustizia appare così difficile, che ancor oggi siamo al principio della strada. Noi riteniamo che lo Stato nazionale sia una forma naturale di comunità e che pertanto non debba venir soppresso a favore di uno Stato mondiale; tuttavia crediamo anche che esso non debba costituire un ostacolo per la creazione di forme più vaste della comunità umana. A conclusione di quel che si è detto, bisogna rilevare il collegamento, pur nella necessaria distinzione tra politica e comunità umana: questa seconda forma è un incontro integrale, libero e spontaneo, da cui si passa necessariamente alla politica; eppure, malgrado la politica, si ritorna alla comunità umana, in cui è dato dimenticare anche l’azione di forza che era necessaria nella politica. E anche senza pensare a un utopistico risolvimento della struttura politica nella comunità umana, c’è tuttavia un superamento interiore e quotidiano che deve essere compiuto. Alla domanda: «Dobbiamo fare politica?» è necessario rispondere: la politica è un dovere morale ed è un dovere morale superarla ogni giorno.</p></body></html>