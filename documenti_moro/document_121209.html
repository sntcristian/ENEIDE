<!DOCTYPE html>
<html><head><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.209" name="dcterms.relation"/><meta content="10.48678/unibo/aldomoro1.2.1.209" name="dcterms.identifier"/><meta content="Moro, Aldo, [Sull’onere, per gli emigranti, del costo del viaggio tra l’Italia e l’Argentina], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.209." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>[Sull’onere, per gli emigranti, del costo del viaggio tra l’Italia e l’Argentina]</title>


</head><body><h1>[Sull’onere, per gli emigranti, del costo del viaggio tra l’Italia e l’Argentina]</h1><p class="paragraph" data-counter="1" id="p-1">La legge dell’emigrazione stabilisce all’articolo 31 che la determinazione dei noli di terza classe per il trasporto degli emigranti transoceanici si faccia, di regola, ogni quattro mesi. Per l’approvazione del nolo viene, prima, richiesto il parere degli organi competenti del Ministero della marina mercantile e quello motivato delle Camere di commercio delle più importanti città marittime italiane. Si tiene inoltre conto delle informazioni fornite dagli Ispettorati dell’emigrazione e di quelle fornite dalle rappresentanze italiane circa il corso medio dei noli praticati nei principali porti esteri, e le spese alle quali le navi vanno incontro nei porti di scalo ed in quello di destinazione.</p><p class="paragraph" data-counter="2" id="p-2">Nel caso in esame tali consultazioni furono tempestivamente effettuate ed i risultati di esse furono comunicati alla Commissione consultiva tecnica dell’emigrazione, istituita con decreto ministeriale del 29 dicembre 1945 (della quale fanno parte anche elementi tecnici dei vari ministeri), e che ha, fra gli altri, il compito di dare pareri sulle questioni comunque inerenti al trasporto degli emigranti.</p><p class="paragraph" data-counter="3" id="p-3">La Commissione predetta, nella sua seduta del 29 luglio dello scorso anno esaminò le ragioni addotte dalle compagnie di navigazione per giustificare la loro richiesta di aumento del nolo di 3ª classe fino allora in vigore sulla linea del Plata.</p><p class="paragraph" data-counter="4" id="p-4">Accertò che, mentre, dopo il gennaio 1948, nessuna variante era stata apportata al nolo stesso, erano, invece, intervenuti aumenti tali nei costi di gestione, da rendere il nolo di 100 mila lire, a suo tempo fissato, con criteri restrittivi e mantenuto, in seguito, per considerazioni d’ordine politico, assolutamente inadeguato.</p><p class="paragraph" data-counter="5" id="p-5">Il trasporto degli emigranti diventava, così, un servizio compiuto in perdita.</p><p class="paragraph" data-counter="6" id="p-6">Un esame particolareggiato delle voci che incidono sul costo di gestione di una nave di tipo medio portò a stabilire che gli aumenti riguardavano principalmente:</p><p>a) le paghe e gli altri oneri per lo stato maggiore per un aumento del 110 per cento;</p><p>b) le paghe e gli altri oneri per la bassa forza per un aumento del 136 per cento;</p><p>c) il costo dei combustibili che, tenuto conto dei prezzi nei vari porti di rifornimento, gravava per un aumento del 45 per cento;</p><p>d) il costo delle manutenzioni e riparazioni per una maggiorazione del 25 per cento;</p><p>e) il vitto per passeggeri ed equipaggi per un aumento medio complessivo circa il 20 per cento;</p><p>f) i servizi per passeggeri ed equipaggi (lavatura biancheria, rifacimento materassi, utensili di cucina e riposteria ecc.) per un aumento del 40 per cento;</p><p>g) spese generali (oneri del personale amministrativo – manutenzione locali fitti – cancelleria – stampati postali – registri e bolli ecc.) per circa il 60 per cento.</p><p class="paragraph" data-counter="7" id="p-7">Tali aumenti venivano ad incidere in misura percentuale, nelle singole voci di spesa di ciascun viaggio, nella misura complessiva media del 56 per cento.</p><p class="paragraph" data-counter="8" id="p-8">Qualora pertanto il nolo di 100 mila lire si fosse voluto aumentare in proporzione dei cresciuti costi di gestione, avrebbe dovuto essere elevato a 165.000 lire, pur restando sempre un nolo politico, antieconomico, poiché non tiene conto di alcuna quota speciale – utili.</p><p class="paragraph" data-counter="9" id="p-9">Tuttavia la Commissione, preoccupata del fatto che il nolo di terza classe grava principalmente sopra le categorie dei passeggeri meno abbienti, e considerando che le compagnie abbiano possibilità di rivalersi sui noli liberi praticati per le classi superiori, normalmente frequentate da passeggeri che dispongono di più larghe possibilità economiche, esprimeva il parere che il nolo di terza classe si dovesse contenere nella misura di 140 mila lire. </p><p class="paragraph" data-counter="10" id="p-10">Suggeriva inoltre, di dare ad esso applicazione graduale, escludendo cioè dall’aumento quei passeggeri che già erano in possesso del biglietto d’imbarco o che comunque avessero già definito il contratto di trasporto.</p><p class="paragraph" data-counter="11" id="p-11">Nel contempo, dava parere negativo per un aumento del sopranolo di 10 mila lire stabilito per le sistemazioni in cabina in terza classe con non più di sei posti e con requisiti speciali di decoro e di comodità.</p><p class="paragraph" data-counter="12" id="p-12">Il Ministero accettava tale proposta motivata, autorizzando i vettori a percepire il nolo di 140 mila lire.</p></body></html>