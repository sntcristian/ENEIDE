<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.061" name="dcterms.relation"/><meta content="10.48678/unibo/aldomoro1.3.2.061" name="dcterms.identifier"/><meta content="Moro, Aldo, [Dichiarazione alla radio e alla televisione in occasione della ricorrenza del 4 novembre], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.061." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Dichiarazione alla radio e alla televisione in occasione della ricorrenza del 4 novembre</title>
<div id="mentionMeta"><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Dichiarazione alla radio e alla televisione in occasione della ricorrenza del 4 novembre</h1><p class="paragraph" data-counter="1" id="p-1">La ricorrenza del 4 novembre unisce ancora una volta tutta la Nazione in un comune sentimento di orgoglio, di riconoscenza, di reverente ricordo, di concordia. Ed il Governo, che io ho l’onore di presiedere e di rappresentare, dopo avere partecipato alla suggestiva cerimonia di questa mattina all’Altare della Patria per l’accensione dei “Fuochi Perenni” offerti dagli italiani all’estero a testimonianza della loro devozione all’<span about="https://w3id.org/moro/enoam/data/132061/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, è lieto ed onorato di potere esprimere in questo momento ad un tempo il suo stato d’animo e quello del Paese, al di là di ogni differenziazione politica, in rapporto ad uno dei momenti più significativi della sua storia ed alle linee di sviluppo nel suo progresso civile.</p><p class="paragraph" data-counter="2" id="p-2">Celebriamo oggi dunque la vittoria conseguita, a prezzo di tanti sacrifici, nella guerra 15-18. Celebriamo la data memorabile del compimento dell’unità nazionale, ottenuta in una guerra sanguinosa nella quale, per volontà e sacrificio di popolo, tendevano ad affermarsi sacrosante aspirazioni nazionali ed insieme una decisa resistenza all’oppressione ed alla prepotenza per la rivendicazione dei diritti degli uomini e dei popoli. Ricordiamo dunque con profonda commozione la somma di sforzo, d’impegno, di dolore, di sacrificio, per tanti fino a quello supremo della vita, che costò quel definitivo riscatto dell’<span about="https://w3id.org/moro/enoam/data/132061/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> dalla disunione, dalla soggezione e dalla decadenza. Ricordiamo i morti della guerra vittoriosa ed anche, in questo momento solenne, di ogni guerra per la quale la Patria chiese agli italiani la più generosa dedizione. Ricordiamo quanti, a costo di grandi rinunce ed anche della vita, consentirono la rinascita democratica del Paese. Ricordiamo coloro che recano ancora nel loro corpo e nel loro spirito le tracce, più o meno gravi, di quella drammatica e gloriosa vicenda, veramente rammaricati che le rilevanti difficoltà della situazione economica limitino la possibilità del Governo di venire incontro nel modo che esso vorrebbe, secondo il suo sentimento e l’esigenza di giustizia, ai decorati, agli invalidi, ai mutilati, ai superstiti de caduti in guerra.</p><p class="paragraph" data-counter="3" id="p-3">E naturalmente, in questa festa della Vittoria, è pronto e schietto l’omaggio alle Forze Armate dello Stato che sono, nella continuità della loro nobile tradizione, presidio dell’indipendenza della Patria, strumento di sicurezza e di pace, garanzia delle libere istituzioni sulle quali si regge la nostra comunità nazionale.</p><p class="paragraph" data-counter="4" id="p-4">Una festosa ricorrenza, come quella odierna, non è solo un doveroso e commosso ritorno al passato. È anche un punto di partenza, un momento di consapevolezza e di attenzione rivolte all’avvenire. Un momento di solidarietà nazionale e di responsabilità civica. Un popolo, che si ritrova e si riconosce in un punto saliente della sua storia, sente naturalmente più vive la forza della sua unità, la ragione del suo sviluppo, la sua volontà di arricchimento spirituale di giustizia e di progresso.</p><p class="paragraph" data-counter="5" id="p-5">C’è ad ogni istante una vittoria da conseguire sull’inerzia, sullo scoraggiamento, sulla dispersione, sull’egoismo. in forza delle sue virtù morali e civili, in forza del suo coraggio e della sua fede nell’avvenire un popolo – e così oggi il nostro popolo – raggiunge i più alti traguardi di ricchezza, di cultura e di giustizia, di libertà e di pace. Siamo talvolta divisi, e sensibilmente divisi, sui metodi e sui modo di sviluppo dell’azione economia e politica, ma siamo ben più largamente uniti, più profondamente solida nel volere un’<span about="https://w3id.org/moro/enoam/data/132061/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> prospera, ricca di scienza e di tecnica, giusta nei suoi interni rapporti, ispirata ad alti ideali, sicura nei suoi confini, accanto a forti e prudenti alleati, pacifica e protesa a feconde collaborazioni in un mondo sempre più legato e unito. </p><p class="paragraph" data-counter="6" id="p-6">Il Governo democratico vuole essere una permanente garanzia di libera scelta dei modi di azione economica e politica ed insieme una guida, ferma ed onesta, per un popolo libero che vuole costruire un degno avvenire in ispirito di umanità e di giustizia. Ed è, più che potere, dovere del Governo di guidare questo confortante sviluppo e di fare appello, nella sua responsabilità, alla sensibilità civica, allo spirito di giustizia, al vincolo di solidarietà di tutti i cittadini. È giusto che ciò sia fatto in ogni momento ma soprattutto nei momenti difficili, come è questo nel quale viviamo. Un momento di cambiamento e di crescita della comunità nazionale con alcuni squilibri ed alcune deficienze che possono e devono essere superati. Un momento di difficoltà dal quale già in parte siamo usciti e dal quale, ne sono certo, usciremo completamente, se non ci verranno meno il coraggio, l’iniziativa, la moderazione, la solidarietà che ci hanno sorretto sin qui, nel tratto più aspro del nostro cammino. Se queste civiche virtù potranno efficacemente operare, se nessun cittadino e nessun gruppo vorranno farsi ragione da sé ed usare prepotenza non già verso il Governo, ma verso gli altri cittadini, alcuni dei quali forse più bisognosi, lo sviluppo ed il progresso, la maggiore ricchezza e la più giusta distribuzione di essa, riprenderanno ordinatamente e fecondamente nel nostro paese. Ormai non siamo lontani dalla meta ed occorre solo un ultimo sforzo. L’orizzonte è limpido ed aperto. Io sono certo, nel ricordo di un grande e meritorio passato, che le virtù e le capacità del nostro popolo assicureranno all’<span about="https://w3id.org/moro/enoam/data/132061/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> un domani veramente degno delle sue tradizioni e conforme alle sue profonde aspirazioni nel possesso dei supremi beni della libertà, della giustizia e della pace.</p></body></html>