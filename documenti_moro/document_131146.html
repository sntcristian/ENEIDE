<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.1.146" name="dcterms.relation"/><meta content="10.48678/unibo/aldomoro1.3.1.146" name="dcterms.identifier"/><meta content="Moro, Aldo, [Congresso delle Donne rurali], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, Segretario della DC (1959-1963), a cura di Leopoldo Nuti e Paolo Pombeni, edizione e nota storico-critica di Valentina Casini, Bologna, Università di Bologna, 2021. DOI: https://doi.org/10.48678/unibo/aldomoro1.3.1.146." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Segretario della DC (1959-1963), 2021" name="description"/><title>[Congresso delle Donne rurali]</title>
<div id="mentionMeta"><meta about="https://w3id.org/moro/enoam/data/coldiretti" typeof="foaf:Organization"/><meta about="https://w3id.org/moro/enoam/data/coldiretti" content="Coldiretti" property="rdfs:label"/><meta about="https://w3id.org/moro/enoam/data/coldiretti" property="owl:sameAs" resource="http://www.wikidata.org/entity/Q3682549"/><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/></div>

<div id="footnoteMeta"><meta about="https://w3id.org/moro/enoam/data/valentina-casini" typeof="foaf:Person"/><meta about="https://w3id.org/moro/enoam/data/valentina-casini" content="Valentina Casini" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1 class="title-1">[Congresso delle Donne rurali]</h1><p class="paragraph" data-counter="1" id="p-1">Il Segretario politico della DC, on. Aldo Moro, intervenendo al Congresso delle donne rurali, ha espresso il suo vivo apprezzamento per il lavoro che la <span about="https://w3id.org/moro/enoam/data/131146/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/coldiretti" typeof="deo:Reference">Coltivatori Diretti</span> ha svolto e svolge mobilitando in un’azione unitaria ed efficace le varie categorie del mondo agricolo come è testimoniato, dopo l’imponente manifestazione dedicata ai giovani<sup><a href="#curatornote-1" id="curatornote-ref-1">[1]</a></sup>, da quella ora riservata alle donne. La <span about="https://w3id.org/moro/enoam/data/131146/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span> – ha detto l’on. Moro – è consapevole dell’importanza che la donna ha nella vita familiare ed extra familiare dove porta la sua sensibilità ed intelligenza, il suo profondo equilibrio, il contributo di una sincera adesione ai valori spirituali e morali.</p><p class="paragraph" data-counter="2" id="p-2">Nel nostro impegno per lo sviluppo dell’agricoltura italiana c’è una particolare attenzione rivolta alle donne, all’esigenza che esse hanno di vedere migliorate le condizioni di vita per meglio assolvere la loro missione nell’ambito della famiglia e dell’impresa contadina.</p><p class="paragraph" data-counter="3" id="p-3">La nostra solidarietà va poi in generale al mondo femminile, che intendiamo aiutare nella sua azione di pieno inserimento nella vita economica, sociale e politica del Paese.</p><p class="paragraph" data-counter="4" id="p-4">Se infatti il pensiero dominante della donna è la famiglia, essa tuttavia trova ogni giorno di più un modo proprio e significativo di partecipazione alla realtà del nostro Paese in piena dignità e parità di diritti.</p><p class="paragraph" data-counter="5" id="p-5">Guardando al mondo femminile, al suo ruolo nella famiglia e nella società nazionale, la <span about="https://w3id.org/moro/enoam/data/131146/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span> riconferma ancora una volta le sue fondamentali caratteristiche.</p><p class="paragraph" data-counter="6" id="p-6">Sopra tutto è l’ispirazione cristiana del partito. Nel corso di questa campagna elettorale<sup><a href="#curatornote-2" id="curatornote-ref-2">[2]</a></sup> c’è chi ha contestato questa nostra fedeltà a questa caratteristica essenziale, accusandoci di averla in qualche modo abbandonata o tradita.</p><p class="paragraph" data-counter="7" id="p-7">Ma si tratta di una interessata deformazione della realtà. Noi vogliamo mantenere integri principi e valori religiosi e morali, non limitandoci ad una generica adesione, ma impegnandoci ad una loro concreta attuazione nella vita sociale e politica del Paese. Di qui la difesa del libero esercizio da parte della Chiesa della sua missione, redentrice, la tutela dell’integrità morale della famiglia, dell’indissolubilità del vincolo matrimoniale, la garanzia di piena libertà per le iniziative educative e d’insegnamento.</p><p class="paragraph" data-counter="8" id="p-8">Se lo Stato ha nell’ambito dell’ordinamento scolastico una sua alta funzione, deve pure essere assicurata la facoltà di scelta che spetta alle famiglie e la piena libertà ed efficacia delle iniziative educative e di istruzione.</p><p class="paragraph" data-counter="9" id="p-9">La difesa del nostro partito davanti al corpo elettorale è anche in ragione del nostro impegno su questi aspetti importanti della vita italiana. Non li trascuriamo, come non trascuriamo i temi che condizionano lo sviluppo, nella libertà e nella giustizia, della comunità nazionale.</p><p class="paragraph" data-counter="10" id="p-10">Noi non siamo degli integralisti perché affidiamo il successo della nostra battaglia alla forza di persuasione delle nostre idee ed alla naturale capacità di attrazione del nostro partito nel gioco democratico.</p><p class="paragraph" data-counter="11" id="p-11">La nostra difesa è soprattutto nei confronti dei partiti totalitari e del più temibile di essi, il partito comunista; essa è però condotta nei riguardi di tutti convinti come siamo che l’equilibrio politico sarebbe irreparabilmente compromesso in Italia se venissero diminuiti la forza e il prestigio della <span about="https://w3id.org/moro/enoam/data/131146/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span>.</p><p class="paragraph" data-counter="12" id="p-12">L’on. Moro – rivolgendosi alle congressiste – ha così concluso: voi ci date questa garanzia, che la <span about="https://w3id.org/moro/enoam/data/131146/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span> non verrà diminuita o indebolita e che potrà continuare ad assolvere la sua missione con tutta la forza necessaria a far progredire il Paese nella libertà.</p><ol id="curatorNotes"><li about="https://w3id.org/moro/enoam/data/131146/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/valentina-casini" typeof="fabio:Comment"> Il giorno precedente si era svolto il congresso nazionale dei giovani della Coltivatori diretti. <a href="#curatornote-ref-1">↑</a></li><li about="https://w3id.org/moro/enoam/data/131146/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/valentina-casini" typeof="fabio:Comment"> Le elezioni politiche si sarebbero svolte il 28 e 29 aprile 1963. <a href="#curatornote-ref-2">↑</a></li></ol></body></html>