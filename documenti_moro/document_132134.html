<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.134" name="dcterms.relation"/><meta content="10.48678/unibo/aldomoro1.3.2.134" name="dcterms.identifier"/><meta content="Moro, Aldo, [Un impegno solidale per la ripresa economica: un articolo per «Il Sole 24 Ore» e «Il Popolo»], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.134." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Un impegno solidale per la ripresa economica: un articolo per «Il Sole 24 Ore» e «Il Popolo»</title>
<div id="mentionMeta"><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Un impegno solidale per la ripresa economica: un articolo per «Il Sole 24 Ore» e «Il Popolo»</h1><p class="paragraph" data-counter="1" id="p-1">È un'esigenza naturale e generalmente sentita quella di soffermarsi, in questo periodo in cui la continuità del trascorrere del tempo è convenzionalmente interrotta dal passaggio dell'anno vecchio, concluso, all'anno nuovo che si prospetta innanzi a noi, a fare i bilanci della nostra attività, dei problemi che ci sono presentati e della nostra capacità di affrontarli. Soprattutto questa esigenza preme in un periodo come quello che stiamo attraversando, così delicato e ricco di trasformazioni, così carico di difficoltà ma, anche, di prospettive che possono essere realizzate con l'attività e l'impegno di tutta la collettività nazionale. I bilanci rappresentano allora un'occasione preziosa per una valutazione serena delle luci e delle ombre, per una valorizzazione della ricchezza di esperienze del passato e del presente, al fine di trame conforto nella scelta della strada da percorrere per il futuro. </p><p class="paragraph" data-counter="2" id="p-2">Una valutazione delle vicende economiche dell'anno trascorso non può non portarci a rammentare le caratteristiche con cui tra il 1963 e il 1964 si manifestò la crisi che ha determinato la fase congiunturale in cui ancora si trova la nostra economia. Dovemmo allora registrare rilevanti tensioni inflazionistiche, con conseguente pericoloso incremento dei prezzi, ed un eccesso della domanda interna sull'offerta che si concretizzò in un grave squilibrio dei nostri conti con l'estero. Era perciò necessario allora intraprendere, con assoluta priorità, una politica adeguata a riportare solidità e stabilità al nostro sistema economico così da permettere, in tal modo, al nostro sviluppo futuro sicure fondamenta su cui basarsi. In tal senso si è impegnata l'azione pubblica nel 1964 e non ci si può nascondere l'importanza dei successi conseguiti: la nostra moneta ha ritrovato la sua saldezza e tutto il suo prestigio sui mercati mondiali, il nostro commercio di esportazione e le altre partite attive della bilancia dei pagamenti hanno manifestato un vigore ed una capacità di ripresa quali difficilmente ci si poteva attendere in così breve volger di tempo ed hanno permesso un cospicuo rafforzamento delle nostre riserve valutarie; l'evoluzione dei prezzi e dei costi interni, fattore determinante della crisi trascorsa, si è sensibilmente attenuata allontanandosi dagli allarmanti livelli che erano stati raggiunti. </p><p class="paragraph" data-counter="3" id="p-3">In termini di stabilizzazione, perciò, si può tranquillamente osservare che il successo è stato conseguito. Ma gli strumenti di intervento che si sono resi necessari per ottenere questi risultati, strumenti a cui non si poteva non ricorrere perché i soli concretamente efficienti a disposizione dei nostri pubblici poteri, hanno determinato un sensibile rallentamento dell'attività produttiva e una non irrilevante caduta della domanda interna globale. Tali effetti si sono mostrati con particolari gravità in alcuni settori ai quali il periodo di grande espansione degli anni precedenti aveva permesso di nascondere gravi debolezze strutturali. </p><p class="paragraph" data-counter="4" id="p-4">Ottenuti i necessari risultati in termini di politica di stabilizzazione e constatate le inevitabili conseguenze negative connesse all'attuazione di tale politica, il problema che maggiormente si poneva all'attenzione del governo negli ultimi mesi del 1964 e nel 1965 era quello di operare un rilancio della nostra economia, intervenendo sia a sostegno delle attività produttive sia a sostegno del livello globale della domanda interna. A riprova di ciò è sufficiente scorrere l’elenco dei provvedimenti predisposti dal Governo a partire dagli ultimi mesi del 1964. Tali provvedimenti hanno natura e finalità completamente diverse, ed in alcuni casi totalmente opposte, rispetto ai provvedimenti attuati nel precedente periodo di politica stabilizzatrice. Senza avere alcuna pretesa di completezza, che esula dalle finalità proprie di questo breve scritto, pare utile qui ricordare: il complesso di interventi finalizzati ad un generale sostegno delle attività produttive quali l'istituzione di un fondo speciale per il finanziamento delle piccole e medie industrie manifatturiere; le agevolazioni tributarie per il reinvestimento di plusvalenze in attrezzature industriali; l'aumento dello stanziamento per gli incentivi a favore delle piccole e medie industrie; gli stanziamenti a favore del settore agricolo; le facilitazioni per la vendita di macchinario alla media e piccola industria; le agevolazioni fiscali per l'industria tessile; gli interventi finalizzati a stimolare l'attività edilizia e la realizzazione di opere pubbliche quali i provvedimenti in materia di edilizia scolastica, ospedaliera, popolare; il finanziamento per le opere pubbliche da eseguirsi da parte di comuni province e altri enti pubblici; le norme riguardanti il finanziamento delle opere autostradali; la semplificazione e l'acceleramento delle procedure inerenti alla realizzazione dei lavori pubblici; le agevolazioni fiscali per l'attività edilizia; il finanziamento di opere portuali; l'incentivazione all'attività edilizia mediante stanziamenti a carico del bilancio dello Stato da utilizzarsi come contributo in conto interesse su crediti fondiari; gli interventi miranti a ristabilire un maggiore equilibrio tra costi e ricavi nelle attività produttive attuati soprattutto mediante provvedimenti di parziale «fiscalizzazione» degli oneri sociali; le norme che, con finalità diverse, possono essere guardate come atte a sostenere il livello della domanda globale. Possiamo ricordare: la soppressione della imposta speciale sull'acquisto di autoveicoli; l'abolizione delle norme disciplinanti le vendite a rate; le norme che stabiliscono una maggiore copertura in materia di integrazione e guadagni e di indennità di disoccupazione; i miglioramenti stabiliti nei trattamenti di pensione della previdenza sociale. Oltre questi provvedimenti, per l'impostazione dei quali l'esame della situazione congiunturale ha assunto particolare rilievo, altri, di più ampio respiro in quanto orientati dalle esigenze primarie del nostro futuro: la nuova legge sulla Cassa per il Mezzogiorno e il finanziamento quinquennale per la stessa come per il Centro-Nord, il Piano Verde per l'Agricoltura ed il Piano per la scuola di recente approvati dal Consiglio dei Ministri. </p><p class="paragraph" data-counter="5" id="p-5">L'indirizzo di politica economica seguito dal Governo ha contribuito efficacemente a stimolare la ripresa dell'attività produttiva, sia direttamente sia mediante il sostegno della domanda globale; ed è in tale prospettiva che, essenzialmente, deve essere inquadrato un giudizio sull'andamento della spesa pubblica e sull'incremento del deficit registrato nel bilancio dello Stato. Tuttavia è noto che la rispondenza agli stimoli di una politica di rilancio dell'attività economica è certamente più restia a manifestarsi di quanto lo siano gli effetti negativi connessi ad una politica di stabilizzazione intrapresa con un'azione di carattere generale mediante gli strumenti della politica creditizia e monetaria. Perciò dobbiamo realisticamente riconoscere che ancora importante è il cammino da percorrere per ridare la necessaria ampiezza al nostro processo di sviluppo. Nell'esaminare la nostra situazione economica con la precisione e l'analiticità loro propria, i tecnici della congiuntura affermano che abbiamo superato il «punto di svolta inferiore» del ciclo attualmente in essere e constatano che quasi tutti i più significativi indici delle attività economiche hanno raggiunto, o stanno raggiungendo, i massimi pre-recessivi. Questo certamente contribuisce a rassicurarci sulla validità della politica intrapresa e ci permette di farci guardare al futuro con la necessaria tranquillità e serenità. </p><p class="paragraph" data-counter="6" id="p-6">Tuttavia tali constatazioni non devono essere strumentalizzate con troppa acquiescenza e non ci devono impedire di guardare, con tutta la obiettività e il senso di responsabilità che sono necessari, ai problemi che ancora richiedono il nostro impegno e la nostra azione. L'aver superato il «punto di svolta inferiore» non significa aver ripreso quel tasso di sviluppo che è possibile con i fattori produttivi esistenti nel nostro Paese e che è necessario per il raggiungimento degli obiettivi economici e sociali dei quali si sostanzia il nostro progresso civile. Dobbiamo porre il nostro Paese in grado di nuovamente cimentarsi in un intenso processo di espansione adeguato alla ricchezza delle risorse e delle energie di cui ancora dispone. Se in ciò fallissimo, avremmo le più gravi conseguenze, soprattutto perché non riusciremmo a raggiungere e a mantenere l'irriducibile condizione di piena occupazione. Non possiamo infatti nascondere che le modificazioni strutturali del nostro apparato produttivo, richieste dalla competitività internazionale, e la cui introduzione è già stata avviata nel nostro Paese proprio dalla difficoltà della crisi congiunturale, ci permetteranno di soddisfare questa condizione solo in presenza di un elevato saggio di sviluppo. Non possiamo perciò in alcun modo accettare una ipotesi di riassestamento del nostro sistema economico su caratteristiche di moderna espansione e di elevata inutilizzazione dei fattori disponibili. È questa l'idea centrale che deve essere presente a tutti coloro che, a livello di pubblici poteri o di private intraprese, operano nel campo economico con senso di responsabilità e con larghezza di vedute sulle prospettive e i problemi di sviluppo della nostra collettività nazionale. </p><p class="paragraph" data-counter="7" id="p-7">A questo proposito ci sembra di nuovo necessario, non per amore di verbali e sterili appelli, ma per riaffermare un impegno a tutti comune, ricordare che l'aspetto più delicato dell'attuale situazione congiunturale resta quello del livello pericolosamente basso a cui sono caduti i nostri investimenti. Si è tanto parlato in <span about="https://w3id.org/moro/enoam/data/132134/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, proprio in quest'anno, di efficienza e di competitività come condizione per il nostro sviluppo futuro. Sono state certamente discussioni utili, perché hanno permesso a tutti una chiara visione di alcuni aspetti essenziali che caratterizzano il nostro sistema economico inserito in mercati di più ampie dimensioni. Ma solo riprendendo un processo di investimenti che sia adeguato agli obiettivi di sviluppo che ci siamo posti, potremo porre su solide basi il superamento delle difficoltà congiunturali e approntare una ripresa che possa, nel futuro, manifestarsi reale, vigorosa e non illusoria. </p><p class="paragraph" data-counter="8" id="p-8">Certamente questo nuovo inizio d'anno si presenta a noi con prospettive migliori rispetto a quelle del recente passato. Però non possiamo nasconderei che il momento è ancora delicato. L'esperienza acquisita ha tuttavia permesso un'ampia presa di coscienza degli aspetti più significativi della nostra economia e dei problemi e condizioni che lo sviluppo della nostra società esige siano risolti. La crisi, pur nelle difficoltà incontestabili in cui si è concretamente manifestata, ci ha dimostrato che la nostra società è ancora ricca di senso di responsabilità, di capacità e di energie che desiderano trovare sbocco in impegnative intraprese; proprio dai momenti di difficoltà abbiamo visto nascere sforzi per una maggiore efficienza del nostro apparato produttivo ed iniziarsi processi di adeguamento delle nostre strutture economiche. </p><p class="paragraph" data-counter="9" id="p-9">Viviamo in un'epoca in cui la rivoluzione tecnologica, l'allargamento dei mercati, lo stimolo alla organizzazione di tutti gli operatori economici richiedono adeguamenti profondi della nostra società. Viviamo, e ancor più vivremo nel futuro, in una situazione in cui sempre più i comportamenti di individui, gruppi sociali, centri imprenditoriali, assumono, nel loro divenire, pesanti responsabilità nei confronti dell'intera collettività nazionale. È proprio da questa constatazione che nel nostro Paese, similmente a quanto è avvenuto o sta avvenendo in quasi tutti gli altri principali paesi del mondo occidentale, si è posta l'esigenza di dar vita ad un processo di programmazione il quale sia in grado di rappresentare per tutti il quadro di riferimento delle scelte collettive nell'ambito delle quali assumere autonomamente e liberalmente le proprie decisioni. Il 1966 sarà l'anno in cui il processo di programmazione sarà concretamente avviato con la discussione in Parlamento del progetto già predisposto dal Governo. Esprimiamo la speranza che in tale discussione tutto il Paese si veda rispecchiato e che da essa derivi a noi tutti chiarezza di prospettive a fondamento di una concorde e fiduciosa operosità. </p></body></html>