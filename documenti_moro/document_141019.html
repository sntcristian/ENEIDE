<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.1.019" name="dcterms.relation"/><meta content="10.48678/unibo/aldomoro1.4.1.019" name="dcterms.identifier"/><meta content="Moro, Aldo, Al Congresso Nazionale dei Coltivatori Diretti, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Al ministero degli Esteri e all’opposizione nel partito (giugno 1968 – maggio 1973), a cura di Guido Formigoni e Agostino Giovagnoli, edizione e nota storico-critica di Enrico Palumbo, Bologna, Università di Bologna, 2021. DOI: https://doi.org/10.48678/unibo/aldomoro1.4.1.019." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Al ministero degli Esteri e all’opposizione nel partito (giugno 1968 – maggio 1973), 2021" name="description"/><title>Al Congresso Nazionale deiColtivatori Diretti</title>
<div id="mentionMeta"><meta about="https://w3id.org/moro/enoam/data/coldiretti" typeof="foaf:Organization"/><meta about="https://w3id.org/moro/enoam/data/coldiretti" content="Coldiretti" property="rdfs:label"/><meta about="https://w3id.org/moro/enoam/data/coldiretti" property="owl:sameAs" resource="http://www.wikidata.org/entity/Q3682549"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/></div>

<div id="footnoteMeta"><meta about="https://w3id.org/moro/enoam/data/enrico-palumbo" typeof="foaf:Person"/><meta about="https://w3id.org/moro/enoam/data/enrico-palumbo" content="Enrico Palumbo" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>Al Congresso Nazionale dei Coltivatori Diretti</h1><p class="paragraph" data-counter="1" id="p-1">L’on. Aldo Moro, parlando al Congresso Nazionale dei <span about="https://w3id.org/moro/enoam/data/141019/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/coldiretti" typeof="deo:Reference">Coltivatori Diretti</span><sup><a href="#curatornote-1" id="curatornote-ref-1">[1]</a></sup>, dopo avere espresso il più amichevole apprezzamento ai dirigenti ed iscritti della organizzazione per la loro composta, ma fervida azione sindacale e per la loro sensibilità civica, ha sottolineato l’importanza dei problemi dell’agricoltura, così come si pongono nell’attuale fase di sviluppo del nostro sistema economico e nel contesto europeo<sup><a href="#curatornote-2" id="curatornote-ref-2">[2]</a></sup>.</p><p class="paragraph" data-counter="2" id="p-2">Sono problemi di ammodernamento e di efficienza, ma anche di doverosa tutela dei legittimi interessi, di tutti i legittimi interessi, del mondo rurale e quindi sul piano, ad un tempo, della remunerazione del lavoro, della sicurezza sociale, del progresso culturale, della dignità umana. Mete importanti, soprattutto per quanto riguarda la perequazione dei redditi ed il superamento degli squilibri, sono legislativamente indicate nel programma economico nazionale. Esse devono essere sottolineate e garantite nel generale processo di evoluzione della società italiana e quindi nella prospettiva di un avvenire non lontano. Certo l’appagamento dei crescenti bisogni della collettività nazionale è un compito arduo, ma indeclinabile. Deve provvedervi lo Stato, assumendo tutte le sue responsabilità in una visione d’insieme e secondo una graduazione seria, ragionevole ed accettabile. Debbono provvedervi tutte le forze sociali con quel tanto di consapevolezza ed autodisciplina che caratterizza una democrazia matura.</p><p class="paragraph" data-counter="3" id="p-3">Tutto questo è possibile e dev’essere fatto in un quadro istituzionale, pienamente conforme alla Costituzione repubblicana, ed assolutamente sicuro. La inderogabile garanzia della vita democratica si accompagna necessariamente ad un processo, sempre aperto, di evoluzione sociale, atto a dare alla libertà il suo intero significato e cioè di uno sviluppo creativo voluto e padroneggiato da tutti i cittadini senza l’inammissibile turbativa della violenza.</p><p class="paragraph" data-counter="4" id="p-4">È in questo spirito che forze politiche, programmaticamente omogenee ed egualmente sensibili ai tanti e gravi problemi del nostro tempo, si sono unite in una coalizione democratica e di progresso<sup><a href="#curatornote-3" id="curatornote-ref-3">[3]</a></sup>. La unità, la consapevolezza dei propri compiti, la fiducia in se stessi, nel dialogo democratico che la costituzione prevede, sono il presidio necessario e sufficiente della libertà, dell’ordine e dello sviluppo sociale e civile nello Stato democratico.</p><p class="paragraph" data-counter="5" id="p-5">Dello Stato democratico in <span about="https://w3id.org/moro/enoam/data/141019/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> siamo dunque responsabili e dobbiamo continuare ad esserlo in una visione aperta della nostra società.</p><p class="paragraph" data-counter="6" id="p-6">In questa coalizione la <span about="https://w3id.org/moro/enoam/data/141019/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> ha compiti pari alla sua capacità rappresentativa ed alla sua funzione storica. Nessuno degli aspetti di una realtà complessa e difficile, quale oggi siamo chiamati a fronteggiare, è ad essa estraneo. Essa può avere dunque tutta l’attenzione, tutto il senso di responsabilità, tutto il peso che sono necessari. Purché prevalga in tutti, di fronte alle necessità del Paese, una visione distaccata e non particolaristica delle cose; purché nel rispetto della linea politica che abbiamo prescelto tutti siano chiamati e tutti rispondano all’appello di responsabilità in un momento nel quale appunto tutti sono necessari ed anzi appena sufficienti. In tal modo certamente si può avere fiducia ed infonderla nel popolo italiano.</p><ol id="curatorNotes"><li about="https://w3id.org/moro/enoam/data/141019/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> La Confederazione nazionale dei coltivatori diretti (Coldiretti) fu fondata nel novembre del 1944 ed era storicamente vicina alla Dc. <a href="#curatornote-ref-1">↑</a></li><li about="https://w3id.org/moro/enoam/data/141019/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> All’inizio degli anni Sessanta si erano sbloccati i contrasti tra Germania e Francia sulla politica agricola comune (Pac), che poté così giungere a un suo completamento. <a href="#curatornote-ref-2">↑</a></li><li about="https://w3id.org/moro/enoam/data/141019/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> I partiti che componevano la maggioranza a sostegno del governo Rumor erano Dc, Psi, Pri. <a href="#curatornote-ref-3">↑</a></li></ol></body></html>