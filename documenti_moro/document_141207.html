<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.1.207" name="dcterms.relation"/><meta content="10.48678/unibo/aldomoro1.4.1.207" name="dcterms.identifier"/><meta content="Moro, Aldo, Esigenze del momento, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Al ministero degli Esteri e all’opposizione nel partito (giugno 1968 – maggio 1973), a cura di Guido Formigoni e Agostino Giovagnoli, edizione e nota storico-critica di Enrico Palumbo, Bologna, Università di Bologna, 2021. DOI: https://doi.org/10.48678/unibo/aldomoro1.4.1.207." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Al ministero degli Esteri e all’opposizione nel partito (giugno 1968 – maggio 1973), 2021" name="description"/><title>Esigenze del momento</title>
<div id="mentionMeta"><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/><meta about="https://w3id.org/moro/enoam/data/arnaldo-forlani" typeof="foaf:Person"/><meta about="https://w3id.org/moro/enoam/data/arnaldo-forlani" content="Arnaldo Forlani" property="rdfs:label"/><meta about="https://w3id.org/moro/enoam/data/arnaldo-forlani" property="owl:sameAs" resource="http://www.wikidata.org/entity/Q434786"/><meta about="https://w3id.org/moro/enoam/data/arnaldo-forlani" content="Forlani, Arnaldo" property="skos:prefLabel"/></div>

<div id="footnoteMeta"><meta about="https://w3id.org/moro/enoam/data/enrico-palumbo" typeof="foaf:Person"/><meta about="https://w3id.org/moro/enoam/data/enrico-palumbo" content="Enrico Palumbo" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>Esigenze del momento</h1><p class="paragraph" data-counter="1" id="p-1">La situazione politica, in questo momento certamente delicato, non è ancora rischiarata e richiede, per vincere la sfiducia e l’incertezza, il senso di responsabilità e l’impegno non solo di tutte le forze politiche e sociali, ma di tutti i cittadini. Nessuno di noi può essere indifferente alla prospettiva di un radicalizzarsi della lotta politica, di un arresto dello sviluppo democratico, d’involuzioni autoritarie di qualsiasi natura.</p><p class="paragraph" data-counter="2" id="p-2">L’azione, ripresa con vigore, di rinnovamento sociale, di espansione della libertà, di affermazione della dignità umana, dev’essere continuata con coraggio, saggezza e chiarezza di obiettivi. Occorre infatti persuadere che quel che si fa, benché possa costare dei sacrifici, è utile nell’interesse generale ed insieme effettivamente realizzabile in un ordine di giustizia.</p><p class="paragraph" data-counter="3" id="p-3">L’opera riformatrice è, naturalmente, una cosa essenziale ed insostituibile, ma non sufficiente. Essa pure richiede un quadro politico sicuro, alcune certezze e delle prospettive aperte verso l’avvenire. Non è affatto necessario lasciar scadere la lotta politica in una pesante ed inconcludente contrapposizione (il che è contrario ai valori di libertà ed annulla il dibattito politico), purché la maggioranza abbia il senso della propria dignità e della propria funzione. Ed anche dei propri confini, quali naturalmente la vita democratica consente di tracciare e la mancanza dei quali significa confusione e debolezza.</p><p class="paragraph" data-counter="4" id="p-4">D’altra parte una guida politica energica e seria, si tratti di un partito o di un raggruppamento solidale di partiti, non può essere insensibile ai dati nuovi della realtà sociale, con i quali chiunque vada avanti deve cimentarsi. Il loro modo di manifestarsi può essere diverso così come lo strumento adoperato per dominarli. Il che non vuol dire soffocarli, ma solo inserirli nel loro giusto valore in un ordine sociale più alto. Solo gli uomini del passato possono credere di fermare la storia. Ma essi, non solo hanno torto, ma neppure resistono a lungo, pur facendo pagare, per la loro insensibilità, un prezzo molto alto. I giovani, le donne, i lavoratori, i nuovi centri di potere sociali e politici sono lì come espressione di una società inquieta, groviglio di problemi che possono avere la loro soluzione. Ciò deve avvenire in un binario accettabile ed in una prospettiva seria. Non si può sacrificare l’ordine al nulla, ma si deve eccitare un movimento verso mete precise ed umane. Si evita così che il pluralismo divenga corporativismo ed egoismo e la ricchezza della vita sociale si disperda inutilmente. Non si tratta di rinunziare al nuovo, ma di costruirlo davvero con quel tanto di stabilità e di fermezza che sono necessarie per rinnovare ed ordinare il mondo.</p><p class="paragraph" data-counter="5" id="p-5">Noi siamo dunque, e dobbiamo essere, consapevoli dei rischi di questo momento, del disordine disgregante come dell’ordine soffocante, della dissociazione delle forze politiche come del plumbeo rigore del blocco d’ordine. Credere che si debba scegliere tra queste cose è un grave errore. Si deve prendere la strada giusta, aperta a chi non abbia sfiducia né debolezza. Occorre una vigorosa ripresa della nostra iniziativa politica, tanto più intensa, quanto più grandi sono i pericoli che ci minacciano. Non dice niente il fatto che la spinta sia stata in direzione del fascismo e che la protesta non sia stata riassorbita da una rispettabile esperienza liberale? Non dice nulla il fatto che il comunismo sia scavalcato a sinistra in una prospettiva forse velleitaria, ma pure carica di maggiori rischi?</p><p class="paragraph" data-counter="6" id="p-6">Il passaggio da un centro sinistra ad un centro destra, ed in realtà proprio di questo si tratta, oltre a rendere scarsamente governabili le molteplici autonomie locali e ad accrescere la confusione al centro come alla periferia, costituirebbe una brusca interruzione del processo di sviluppo democratico, che continua, sia pure con fasi alterne e con risultati non sempre positivi, dalla ripresa della vita democratica in Italia.</p><p class="paragraph" data-counter="7" id="p-7">La gestione del potere in una contrapposizione frontale non avrebbe sufficiente forza per prevalere nella libertà ed in modo costruttivo. I rischi che oggi esistono per le istituzioni sarebbero ulteriormente accresciuti. Nella tensione inevitabile i problemi reali di una società in trasformazione, i quali hanno giustificato e sollecitato la politica di centro-sinistra, resterebbero irrisolti ai margini di una esperienza condannata a chiudersi sempre di più in se stessa ed a fermare il movimento verso una più ampia ed incisiva partecipazione al potere. Non è la formula che è sbagliata o superata. È il modo di viverla che è in discussione e cioè in guisa tale da evitare ad un tempo l’irrigidimento conservatore e l’abdicazione, per sfiducia e stanchezza ai compiti propri di un governo che abbia ben netto il proprio significato politico. Solo gli avversari della democrazia potrebbero compiacersi della rottura di un equilibrio che è nato da una interpretazione storica e che, restando inalterato lo spirito di questa politica nuova, non potrebbe essere utilmente sostituito, né andando avanti, né andando indietro, mutando cioè un equilibrio dettato dalle cose con un altro non dettato dalle cose e destinato perciò a risolversi in inquietudine, instabilità e pericolosa rigidezza.</p><p class="paragraph" data-counter="8" id="p-8">Se siamo dunque tutti convinti che questa formula, nelle sue linee essenziali, è insostituibile, che questa politica, sia pure con i suoi errori, non può essere modificata senza rischio, dobbiamo rafforzarla e rilanciarla davvero, per oggi e per domani, al di là dell’alibi del semestre bianco<sup><a href="#curatornote-1" id="curatornote-ref-1">[1]</a></sup>. Rilanciarla nel reciproco rispetto del patrimonio ideale e della funzione propria di tutte le componenti del centro-sinistra e mediante una meritata fiducia dell’una verso l’altra.</p><p class="paragraph" data-counter="9" id="p-9">Sembra a noi del tutto naturale che la componente, come oggi si usa dire, centrale di questa politica, la <span about="https://w3id.org/moro/enoam/data/141207/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>, non possa qualificarsi con una gestione di centro-destra. Essa comporterebbe un’altra linea politica e precluderebbe ogni discorso, quale che ne sia l’oggetto, al di fuori di un ambito estremamente ristretto e chiuso. In astratto si può ben dire che un partito democratico deve avere il suo naturale gioco di maggioranza e minoranza.</p><p class="paragraph" data-counter="10" id="p-10">A questo principio ovvio, ma appunto astratto, si richiamano con furore coloro che hanno già deciso che la <span about="https://w3id.org/moro/enoam/data/141207/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> deve avere una maggioranza di centro destra per una politica di centro destra. Non crediamo che questi ideologi della <span about="https://w3id.org/moro/enoam/data/141207/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> ne colgano la volontà né lo spirito né la tradizione storica. In un momento di emergenza come questo, mentre risulta aggravato il frazionamento delle forze emerse in un Congresso di due anni fa<sup><a href="#curatornote-2" id="curatornote-ref-2">[2]</a></sup>, mentre la <span about="https://w3id.org/moro/enoam/data/141207/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> è chiamata a raccogliere tutte le sue energie, per restare, secondo una linea democratica, popolare ed antifascista, il più grande <span about="https://w3id.org/moro/enoam/data/141207/v1/mention-10" class="mention organization" id="mention-10" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">partito</span> italiano, ogni esclusione pregiudiziale, ogni tentativo di diminuire il peso e le responsabilità delle varie componenti del <span about="https://w3id.org/moro/enoam/data/141207/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Partito</span>, ci sembrano atto di miopia e comportano un grave rischio. E ciò vale evidentemente in particolare per quelle forze di sinistra che concorrono a realizzare il raccordo con i ceti operai da saldare a quelli medi nella sintesi, finora storicamente valida, attuata dalla <span about="https://w3id.org/moro/enoam/data/141207/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> alla luce di una ispirazione che è di grandissima importanza morale e politica, proprio nella misura nella quale non conduce a guerre di religione.</p><p class="paragraph" data-counter="11" id="p-11">Con lealtà e rispetto offriamo dunque al <span about="https://w3id.org/moro/enoam/data/141207/v1/mention-7" class="mention person" id="mention-7" property="dcterms:references" resource="https://w3id.org/moro/enoam/data/arnaldo-forlani" typeof="deo:Reference">Segretario politico</span><sup><a href="#curatornote-3" id="curatornote-ref-3">[3]</a></sup>, anche nell’intento di rafforzare il governo di centro-sinistra, una comune e significativa assunzione di responsabilità, che la capacità di iniziativa del <span about="https://w3id.org/moro/enoam/data/141207/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Partito</span> deve tradurre non in immobilità e confusione, ma in una grande forza di sostegno e di sviluppo della democrazia italiana.</p><ol id="curatorNotes"><li about="https://w3id.org/moro/enoam/data/141207/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Poiché il mandato del presidente Saragat sarebbe scaduto a fine dicembre, era dunque già cominciato il “semestre bianco”, previsto dall’art. 88 della Costituzione (che recita: «Il Presidente della Repubblica può, sentiti i loro Presidenti, sciogliere le Camere o anche una sola di esse. Non può esercitare tale facoltà negli ultimi sei mesi del suo mandato, salvo che essi coincidano in tutto o in parte con gli ultimi sei mesi della legislatura»). <a href="#curatornote-ref-1">↑</a></li><li about="https://w3id.org/moro/enoam/data/141207/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Il riferimento è all’XI congresso della Democrazia cristiana di Roma, del 27-30 giugno 1969. <a href="#curatornote-ref-2">↑</a></li><li about="https://w3id.org/moro/enoam/data/141207/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Arnaldo Forlani (1925-), esponente politico della Democrazia cristiana, dal 9 novembre 1969 ne era segretario politico. <a href="#curatornote-ref-3">↑</a></li></ol></body></html>