<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.2.246" name="dcterms.relation"/><meta content="10.48678/unibo/aldomoro1.4.2.246" name="dcterms.identifier"/><meta content="Moro, Aldo, Le responsabilità verso il paese, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Il ritorno al centro-sinistra e la “solidarietà nazionale” (giugno 1973 – maggio 1978), a cura di Guido Formigoni e Agostino Giovagnoli, edizione e nota storico-critica di Chiara Zampieri, Bologna, Università di Bologna, 2021. DOI: https://doi.org/10.48678/unibo/aldomoro1.4.2.246." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il ritorno al centro-sinistra e la “solidarietà nazionale” (giugno 1973 – maggio 1978), 2021" name="description"/><title>Le responsabilità verso il paese</title>
<div id="mentionMeta"><meta about="https://w3id.org/moro/enoam/data/partito-socialista-italiano" typeof="foaf:Organization"/><meta about="https://w3id.org/moro/enoam/data/partito-socialista-italiano" content="Partito Socialista Italiano" property="rdfs:label"/><meta about="https://w3id.org/moro/enoam/data/partito-socialista-italiano" property="owl:sameAs" resource="http://www.wikidata.org/entity/Q590750"/><meta about="https://w3id.org/moro/enoam/data/partito-comunista-italiano" typeof="foaf:Organization"/><meta about="https://w3id.org/moro/enoam/data/partito-comunista-italiano" content="Partito Comunista Italiano" property="rdfs:label"/><meta about="https://w3id.org/moro/enoam/data/partito-comunista-italiano" property="owl:sameAs" resource="http://www.wikidata.org/entity/Q461886"/><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/><meta about="https://w3id.org/moro/enoam/data/angelo-narducci" typeof="foaf:Person"/><meta about="https://w3id.org/moro/enoam/data/angelo-narducci" content="Angelo Narducci" property="rdfs:label"/><meta about="https://w3id.org/moro/enoam/data/angelo-narducci" content="http://www.wikidata.org/entity/Q3617117" property="owl:sameAs" resource="http://www.wikidata.org/entity/Q3617117"/><meta about="https://w3id.org/moro/enoam/data/angelo-narducci" content="Narducci, Angelo" property="skos:prefLabel"/><meta about="https://w3id.org/moro/enoam/data/partito-liberale-italiano" typeof="foaf:Organization"/><meta about="https://w3id.org/moro/enoam/data/partito-liberale-italiano" content="Partito Liberale Italiano" property="rdfs:label"/><meta about="https://w3id.org/moro/enoam/data/partito-liberale-italiano" property="owl:sameAs" resource="http://www.wikidata.org/entity/Q508733"/></div>

<div id="footnoteMeta"><meta about="https://w3id.org/moro/enoam/data/chiara-zampieri" typeof="foaf:Person"/><meta about="https://w3id.org/moro/enoam/data/chiara-zampieri" content="Chiara Zampieri" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>Le responsabilità verso il paese</h1><p class="paragraph" data-counter="1" id="p-1">La lettura
      dell’articolo di <span about="https://w3id.org/moro/enoam/data/142246/v1/mention-20" class="mention person" id="mention-20" property="dcterms:references" resource="https://w3id.org/moro/enoam/data/angelo-narducci" typeof="deo:Reference">Angelo Narducci</span><sup><a href="#curatornote-1" id="curatornote-ref-1">[1]</a></sup> su l’« Avvenire
      » di domenica scorsa è stata per me interessante e stimolante.
      Benché non sia chiaro e lineare come in altre occasioni, lo scritto
      contiene acute notazioni, propone legittime preoccupazioni ed ha il segno
      inconfondibile della buona fede e del rigore morale. Mi proverò
      dunque a cogliere degli spunti ed a fare qualche precisazione. </p><p class="paragraph" data-counter="2" id="p-2">Penso
      innanzitutto alla previsione, la quale fu a suo tempo autorevolmente
      formulata, che l’impatto con il <span about="https://w3id.org/moro/enoam/data/142246/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">Partito Comunista</span> (anzi, si
      aggiunge, con lo stesso <span about="https://w3id.org/moro/enoam/data/142246/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/partito-socialista-italiano" typeof="deo:Reference">Partito Socialista</span>) avrebbe fatto esplodere le
      contraddizioni interne della <span about="https://w3id.org/moro/enoam/data/142246/v1/mention-9" class="mention organization" id="mention-9" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>. Si può dire che
      certamente ogni prova impegnativa (e tale è un rapporto di questa
      natura, comunque esso sia organizzato e presentato) mette in discussione
      la fisionomia, la solidità, la capacità di tenuta delle forze
      interessate. </p><p class="paragraph" data-counter="3" id="p-3">L’uso del plurale non è un fatto meramente
      linguistico, ma corrisponde alla realtà. Se c’è una forte
      dialettica interna, se ci sono angosciosi interrogativi, se
      c’è una visibile tensione, essi non riguardano solo la
      <span about="https://w3id.org/moro/enoam/data/142246/v1/mention-10" class="mention organization" id="mention-10" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>, ma anche gli altri partiti chiamati ad un incontro
      del tutto nuovo e non ancora pienamente accreditato presso le moltitudini
      che di questa vicenda sono protagoniste. Ciò è avvenuto con il
      <span about="https://w3id.org/moro/enoam/data/142246/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/partito-socialista-italiano" typeof="deo:Reference">Partito Socialista</span> che alla politica di centro-sinistra ha pagato
      l’alto prezzo di una scissione. </p><p class="paragraph" data-counter="4" id="p-4">Ciò avviene per il
      <span about="https://w3id.org/moro/enoam/data/142246/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">Partito Comunista</span> del quale, senza esasperare le cose, si può dire
      che non ignora gravi perplessità, ed è aperto alla discussione.
      Del resto quel che avviene più in là del <span about="https://w3id.org/moro/enoam/data/142246/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">Partito Comunista</span>
      è la prova del travaglio della sinistra nel suo insieme,
      dell’opinabilità, che vi si riscontra, sugli obiettivi da
      perseguire. Evidentemente la prospettiva dell’avvicinamento al
      potere non è così appagante come forse ad una prima valutazione
      potrebbe sembrare, involgendo essa una rilevante serie
      d’interrogativi di carattere ideologico e politico nel quadro
      internazionale del movimento comunista. Della <span about="https://w3id.org/moro/enoam/data/142246/v1/mention-11" class="mention organization" id="mention-11" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> poi
      sono evidenti la inquietudine e la ricerca. Comunque è innegabile che
      nell’immediato è diversa e più esposta la posizione di
      chi, oltre che mutare, lascia una parte di potere ed un certo modo di
      gestione, di fronte a quella di chi, cambiando, ottiene qualche cosa ed
      entra in una nuova dimensione. </p><p class="paragraph" data-counter="5" id="p-5">Mi sia consentito di dire ora,
      incidentalmente, qualche cosa sull’esperienza di centro-sinistra
      che <span about="https://w3id.org/moro/enoam/data/142246/v1/mention-16" class="mention person" id="mention-16" property="dcterms:references" resource="https://w3id.org/moro/enoam/data/angelo-narducci" typeof="deo:Reference">Narducci</span>, non senza qualche rammarico, trasferisce dalla storia alla
      cronaca. Capisco la delusione di chi riscontra il limite, temporale e non
      solo temporale, di una formula nella quale (ma non da tutti, ma non
      subito) erano state riposte tante speranze. Al punto che è oggi molto
      vasta la deprecazione per il fatto che essa non possa concorrere almeno ad
      attenuare la difficoltà di fronte alla quale oggi ci troviamo. </p><p class="paragraph" data-counter="6" id="p-6">Basterebbe
      questa considerazione per rivalutare una iniziativa politica la quale, al
      di là delle punte polemiche, aveva l’intento di risolvere nel
      segno della novità gravi problemi di governo, ma anche di valorizzare
      il socialismo nel quadro europeo che è a noi congeniale. È
      sempre aperta la disputa intorno alle ragioni per le quali ciò non si
      sia verificato, ed anzi si sia verificato, in certo senso, il contrario.
      Io non vorrei ora prendere posizione su queste cose né negare le
      deficienze che l’incontro di mondi così diversi ha potuto,
      anche al di là dell’innegabile buon volere, far riscontrare.
    </p><p class="paragraph" data-counter="7" id="p-7">Resto però convinto che una spinta in avanti si è
      realizzata, che un’innovazione politica, del resto inevitabile,
      è avvenuta, che senza l’indebolimento delle scissioni
      socialiste e le polemiche a sinistra le cose sarebbero andate in modo
      migliore e più costruttivo. Vorrei dire a <span about="https://w3id.org/moro/enoam/data/142246/v1/mention-17" class="mention person" id="mention-17" property="dcterms:references" resource="https://w3id.org/moro/enoam/data/angelo-narducci" typeof="deo:Reference">Narducci</span> che le cose, le
      quali si sono esaurite, non cessano di essere, per ciò solo,
      importanti nel contesto politico nel quale e per il quale esse sono nate.
    </p><p class="paragraph" data-counter="8" id="p-8">Ed ora qualche considerazione sul contatto tra <span about="https://w3id.org/moro/enoam/data/142246/v1/mention-12" class="mention organization" id="mention-12" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> e
      comunisti, propiziato, come <span about="https://w3id.org/moro/enoam/data/142246/v1/mention-18" class="mention person" id="mention-18" property="dcterms:references" resource="https://w3id.org/moro/enoam/data/angelo-narducci" typeof="deo:Reference">Narducci</span> riconosce, da tutti i partiti eccetto
      quello <span about="https://w3id.org/moro/enoam/data/142246/v1/mention-22" class="mention organization" id="mention-22" property="dcterms:references" resource="https://w3id.org/moro/enoam/data/partito-liberale-italiano" typeof="deo:Reference">liberale </span>e del quale non è dato prevedere, al di là di
      quella già sperimentata, né la natura né la misura della
      collaborazione che si sarebbe in grado di accettare e di offrire, fin
      quando sono in corso approfondimenti sul programma in vista di
      un’appropriata definizione del quadro politico. </p><p class="paragraph" data-counter="9" id="p-9">Chi sia
      consapevole della gravità del momento, della fragilità della
      nostra economia in un mondo, del resto, pieno d’incertezze e di
      segni infausti, della pressione della violenza coperta da una non
      irrilevante misura di comprensione, non può che desiderare sia
      evitato il trauma di nuove elezioni ed attuata in sede parlamentare una
      dignitosa composizione della crisi senza sacrificio della identità e
      dignità dei partiti ed in modo tutto particolare del nostro, al quale
      è nostro dovere pensare in prima linea. </p><p class="paragraph" data-counter="10" id="p-10">Complesse esperienze
      storiche suscitano, lo sappiamo bene, al di là della buona
      volontà delle persone, interrogativi sulla libertà ed il
      pluralismo ai quali si rivolge giustamente l’attenzione (e
      l’intenzione) dell’articolo. Sappiamo che abbiamo una grande
      responsabilità per questa e per altre cose e perciò con senso di
      responsabilità decideremo non solo per evitare il peggio, ma per fare
      il meglio, in circostanze straordinariamente difficili, in una situazione
      che è mutata, anche se ci si ostina ad ignorarlo o almeno a
      sottovalutarlo, per tener fede ai nostri impegni morali e politici ed
      assolvere, pur in circostanze di relativo isolamento e d’iniziativa
      più decisa della sinistra, al mandato che abbiamo chiesto ed ottenuto
      dagli elettori. </p><p class="paragraph" data-counter="11" id="p-11">Io sono perfettamente consapevole che è in
      discussione il possibile ruolo egemone del <span about="https://w3id.org/moro/enoam/data/142246/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">Partito Comunista</span> o, se si
      vuole, perché è un altro modo di porre il problema, la
      capacità contrattuale, la tenuta della <span about="https://w3id.org/moro/enoam/data/142246/v1/mention-13" class="mention organization" id="mention-13" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> la quale
      è cosa che non dovrebbe interessare noi soli, ma anche altri. E
      ciò sia detto con tutto il rispetto che è dovuto alle forze
      politiche, comunque impegnate. </p><p class="paragraph" data-counter="12" id="p-12">Ora questa capacità
      contrattuale, che vuol dire chiarezza d’idee, forza emotiva
      nell’anima popolare, attitudine a motivare e generare consenso, non
      si acquista certo, ma neppure si perde in una settimana. Le molte prove
      vissute in questi trent’anni, tanto meno negativi di quanto non si
      sia indotti a credere, dovrebbero dimostrare che la <span about="https://w3id.org/moro/enoam/data/142246/v1/mention-14" class="mention organization" id="mention-14" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>
      ha energie e risorse da far valere, meno organizzate forse, ma più
      spontanee e, in certo senso, autentiche. </p><p class="paragraph" data-counter="13" id="p-13">Il grande dibattito di
      questi giorni è esso stesso segno di questa vitalità e dimostra
      che non siamo disposti ad abdicare né nelle formule né nelle
      cose. Ma invece vogliamo compiere intero il nostro dovere, preoccupati,
      come siamo, contrariamente a quel che si va dicendo, del Paese prima che
      del partito. C’è qualche cosa che manca
      nell’elaborazione programmatica e nella tensione ideale; qualche
      cosa che sia andato, nel tempo, in qualche misura perduto? Ebbene noi non
      desideriamo che di essere aiutati da chi è alla radice morale del
      nostro impegno.</p><p class="paragraph" data-counter="14" id="p-14">Ma la capacità contrattuale, oltre ad essere
      espressione di convinzione e di vitalità, è anche legata alla
      forza che noi rappresentiamo ed alla sua solidità ed unità. Chi
      per un malinteso desiderio di contrastare un cedimento che non esiste,
      aprisse la via, come l’« Avvenire » mostra giustamente di
      temere, « ad altre forze oggi difficilmente individuabili, ma con
      ogni probabilità illiberali ed autoritarie » farebbe crollare,
      allora sì davvero, una forza equilibrante atta ad impedire la
      supremazia del <span about="https://w3id.org/moro/enoam/data/142246/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">Partito Comunista</span> e ad assicurare, nel rispetto di tutti e,
      com’è ovvio, anche di questo partito, un sicuro quadro
      democratico nel quale s’inserisca una volontà veramente
      realizzatrice e rinnovatrice della società italiana. Una volontà
      alla quale arrida il successo nella rischiosa impresa.</p><ol id="curatorNotes"><li about="https://w3id.org/moro/enoam/data/142246/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/chiara-zampieri" typeof="fabio:Comment"> Angelo Narducci (1930-1984), giornalista
          e politico italiano, fu direttore di <em>Avvenire</em> dal 1969 al
          1980. <a href="#curatornote-ref-1">↑</a></li></ol></body></html>