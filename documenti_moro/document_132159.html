<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ wdt: http://www.wikidata.org/prop/direct/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.159" name="dcterms.relation"/><meta content="10.48678/unibo/aldomoro1.3.2.159" name="dcterms.identifier"/><meta content="Moro, Aldo, [Resoconto del discorso tenuto a Roma in occasione della campagna elettorale], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.159." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Resoconto del discorso tenuto a Roma in occasione della campagna elettorale</title>
<div id="mentionMeta"><meta about="https://w3id.org/moro/enoam/data/roma" typeof="dcterms:Location"/><meta about="https://w3id.org/moro/enoam/data/roma" content="Roma" property="rdfs:label"/><meta about="https://w3id.org/moro/enoam/data/roma" property="owl:sameAs" resource="http://www.wikidata.org/entity/Q220"/><meta about="https://w3id.org/moro/enoam/data/amerigo-petrucci" typeof="foaf:Person"/><meta about="https://w3id.org/moro/enoam/data/amerigo-petrucci" content="Amerigo Petrucci" property="rdfs:label"/><meta about="https://w3id.org/moro/enoam/data/amerigo-petrucci" property="owl:sameAs" resource="http://www.wikidata.org/entity/Q3614139"/><meta about="https://w3id.org/moro/enoam/data/amerigo-petrucci" content="Petrucci, Amerigo" property="skos:prefLabel"/><meta about="https://w3id.org/moro/enoam/data/ettore-ponti" typeof="foaf:Person"/><meta about="https://w3id.org/moro/enoam/data/ettore-ponti" content="Ettore Ponti" property="rdfs:label"/><meta about="https://w3id.org/moro/enoam/data/ettore-ponti" property="owl:sameAs" resource="http://www.wikidata.org/entity/Q3733989"/><meta about="https://w3id.org/moro/enoam/data/ettore-ponti" content="ettore-ponti" property="wdt:P1986"/><meta about="https://w3id.org/moro/enoam/data/ettore-ponti" content="Ponti, Ettore" property="skos:prefLabel"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/dc-comics" typeof="foaf:Organization"/><meta about="https://w3id.org/moro/enoam/data/dc-comics" content="Dc" property="rdfs:label"/><meta about="https://w3id.org/moro/enoam/data/dc-comics" content="http://www.wikidata.org/entity/Q815348" property="owl:sameAs" resource="http://www.wikidata.org/entity/Q2924461"/><meta about="https://w3id.org/moro/enoam/data/partito-comunista-italiano" typeof="foaf:Organization"/><meta about="https://w3id.org/moro/enoam/data/partito-comunista-italiano" content="Partito comunista italiano" property="rdfs:label"/><meta about="https://w3id.org/moro/enoam/data/partito-comunista-italiano" property="owl:sameAs" resource="http://www.wikidata.org/entity/Q461886"/><meta about="https://w3id.org/moro/enoam/data/pietro-ingrao" typeof="foaf:Person"/><meta about="https://w3id.org/moro/enoam/data/pietro-ingrao" content="Pietro Ingrao" property="rdfs:label"/><meta about="https://w3id.org/moro/enoam/data/pietro-ingrao" property="owl:sameAs" resource="http://www.wikidata.org/entity/Q1277298"/><meta about="https://w3id.org/moro/enoam/data/pietro-ingrao" content="pietro-ingrao" property="wdt:P1986"/><meta about="https://w3id.org/moro/enoam/data/pietro-ingrao" content="Ingrao, Pietro" property="skos:prefLabel"/><meta about="https://w3id.org/moro/enoam/data/aosta" typeof="dcterms:Location"/><meta about="https://w3id.org/moro/enoam/data/aosta" content="Aosta" property="rdfs:label"/><meta about="https://w3id.org/moro/enoam/data/aosta" property="owl:sameAs" resource="http://www.wikidata.org/entity/Q3367"/></div>

<div id="footnoteMeta"><meta about="https://w3id.org/moro/enoam/data/michele-cento" typeof="foaf:Person"/><meta about="https://w3id.org/moro/enoam/data/michele-cento" content="Michele Cento" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1 class="title">Resoconto del discorso tenuto a Roma in occasione della campagna elettorale </h1><p class="paragraph" data-counter="1" id="p-1">Il presidente del Consiglio on. Aldo Moro, in un comizio per la campagna elettorale amministrativa per la città di <span about="https://w3id.org/moro/enoam/data/132159/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/roma" typeof="deo:Reference">Roma</span>, ha innanzitutto espresso il suo vivissimo compiacimento all’amministrazione uscente ed al valoroso Sindaco <span about="https://w3id.org/moro/enoam/data/132159/v1/mention-8" class="mention person" id="mention-8" property="dcterms:references" resource="https://w3id.org/moro/enoam/data/amerigo-petrucci" typeof="deo:Reference">Amerigo Petrucci</span> per il coraggioso impegno e la lungimirante visione con i quali hanno retto per quattro anni la Capitale. Importanti realizzazioni sono oggi, come sicuro e elemento di giudizio, dinanzi al corpo elettorale, mentre sono state poste le premesse per un grande sviluppo della città, in tutto degno delle sue tradizioni e delle tradizioni e della funzione che <span about="https://w3id.org/moro/enoam/data/132159/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/roma" typeof="deo:Reference">Roma</span> è chiamata ad assolvere al centro di un Paese in rapido e confortante progresso. Il Sindaco non ha nascosto, ha proseguito l’on. Moro, l’imponente sforzo di intelligenza, di ricchezza e di concordia che è necessario perché queste mete ambiziose siano raggiunte. Ma ha mostrato pure di avere fiducia nella capacità creativa del vecchio e del nuovo popolo romano, nel senso di responsabilità delle forze politiche democratiche chiamate e cimentarsi in questa grande impresa, nel costante e consapevole sostegno dello Stato. Ebbene io pure vorrei fargli eco nella certezza che non mancheranno né l’iniziativa intelligente ed armoniosa della cittadinanza romana, né una stabile ed efficiente Amministrazione democratica, né l’impegno fervido dello Stato in coerenza con i programmi di sviluppo della società italiana. La mia presenza qui stasera, ha proseguito il Presidente del Consiglio, vuole significare appunto lo specialissimo impegno che il Governo assume per l’avvenire della Capitale d’<span about="https://w3id.org/moro/enoam/data/132159/v1/mention-10" class="mention place" id="mention-10" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>. Questa solidarietà è tanto più naturale in considerazione del senso di responsabilità e di misura che il Sindaco ha dimostrato nell’indicare i traguardi della futura azione amministrativa, con la piena consapevolezza cioè di tutti gli elementi che la condizionano e della gradualità che deve caratterizzarla e del bilancio positivo di questi anni trascorsi. Merito, questi ultimi, di un’Amministrazione e di un Sindaco, i quali con intelligente ed operosa concordia hanno stretto i migliori risultati da una maggioranza ristretta e certamente difficile. L’on. Moro ha quindi espresso un fervido augurio di successo al Sindaco <span about="https://w3id.org/moro/enoam/data/132159/v1/mention-21" class="mention person" id="mention-21" property="dcterms:references" resource="https://w3id.org/moro/enoam/data/amerigo-petrucci" typeof="deo:Reference">Petrucci</span>, al Presidente <span about="https://w3id.org/moro/enoam/data/132159/v1/mention-13" class="mention person" id="mention-13" property="dcterms:references" resource="https://w3id.org/moro/enoam/data/ettore-ponti" typeof="deo:Reference">Ponti</span>, alle qualificate liste della <span about="https://w3id.org/moro/enoam/data/132159/v1/mention-14" class="mention organization" id="mention-14" property="dcterms:references" resource="https://w3id.org/moro/enoam/data/dc-comics" typeof="deo:Reference">Dc</span> nelle quali sono nomi illustri ed esperti Amministratori.</p><p class="paragraph" data-counter="2" id="p-2">L’on. Moro ha poi rilevato l’importanza dell’attuale turno di elezioni amministrative, le quali toccano popolose città e la stessa Capitale. È innegabile, in questa situazione, un riflesso, ma consistente rilievo politico, del quale l’elettore democratico non può disinteressarsi. Anche sotto il profilo puramente amministrativo la posta in gioco è certo molto grande. Tale è il complesso d’interessi e d’ideali che sono coinvolti nelle grandi Amministrazioni in via di rinnovamento. Ogni città ha una sua tradizione, una sua caratteristica posizione, una sua linea di sviluppo le quali possono venire compromesse, se sia alterato l’equilibrio politico che in esse si esprime e che esse concorrono a formare nel Paese.</p><p class="paragraph" data-counter="3" id="p-3">Non s’indulge ad una tentazione retorica, se questo richiamo a valori ideali, a tradizioni, a compiti storici di particolare delicatezza si fa per la città di <span about="https://w3id.org/moro/enoam/data/132159/v1/mention-7" class="mention place" id="mention-7" property="dcterms:references" resource="https://w3id.org/moro/enoam/data/roma" typeof="deo:Reference">Roma</span>. C’è una ragione profonda e complessa che giustifica la richiesta e la speranza che non sia alterato qui l’equilibrio politico sul quale si regge la nostra comunità nazionale. </p><p class="paragraph" data-counter="4" id="p-4">L’on. Moro ha poi messo in luce gli effetti che decisioni amministrative di tanto rilievo hanno sulla vita politica generale. C’è un riflesso psicologico certamente. Ma c’è anche un riflesso per il fatto che grandi Comuni s’inseriscono con reale influenza e con un vero bilanciamento di poteri nel tessuto della vita dello Stato. Non è un mistero la meta che persegue il più grande e minaccioso partito di opposizione, quello comunista. Esso non vuole solo impadronirsi di città e province, per verificare in esse il suo deprecabile sistema di Governo, per sperimentare le contraddittorie indicazioni che esso dà seguendo tatticamente confuse e contraddittorie rivendicazioni. Esso vuole di più degli Enti Locali e, soprattutto dei grandi Enti Locali, una base di attacco al potere centrale, un mezzo per creare disarmonia, contraddizione e disagio nella vita democratica del Paese. Questo obiettivo è stato sempre perseguito e poi chiaramente definito, quando lo on. <span about="https://w3id.org/moro/enoam/data/132159/v1/mention-18" class="mention person" id="mention-18" property="dcterms:references" resource="https://w3id.org/moro/enoam/data/pietro-ingrao" typeof="deo:Reference">Ingrao</span> alla Camera, in occasione della presentazione di questo terzo Governo, ha rivendicato nell’ambito di un corretto rapporto tra maggioranza ed opposizione la possibilità di usare, come il Parlamento, gli Enti Locali quale strumento di opposizione e via alla conquista del potere. Questo è il naturale gioco dei comunisti, che noi contrastammo e contrasteremo vigorosamente da democratici quali siamo. Ma in una situazione come questa, in una lotta così dura e pericolosa bisogna che ogni elettore abbia consapevolezza dei rischi che corre anche sotto questo profilo il nostro sistema politico e la vita democratica della nazione. Perché, malgrado tutto, ancora di questo si tratta, di fermare democraticamente, ma fermamente, una forza con tendenza egemonizzante ed esclusiva, nella quale asseriti fermenti critici e di libertà non hanno potuto tradursi né in <span about="https://w3id.org/moro/enoam/data/132159/v1/mention-11" class="mention place" id="mention-11" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> né altrove in una convincente modifica di un sistema che appare ferreamente vincolato alla legge della ragion di Stato e della irrinunciabile spinta rivoluzionaria. L’episodio limitato, ma significativo della Val d’<span about="https://w3id.org/moro/enoam/data/132159/v1/mention-19" class="mention place" id="mention-19" property="dcterms:references" resource="https://w3id.org/moro/enoam/data/aosta" typeof="deo:Reference">Aosta</span>, dove un’irragionevole resistenza è stata opposta al libero funzionamento delle istituzioni democratiche di quella Regione autonoma, sta a dimostrare quali profondi sentimenti emergono, soffocando esigenze tattiche, in favorevoli condizioni a smentita dei fautori di un dialogo, fatalmente pieno di diffidenza e di prepotenza<sup><a href="#curatornote-1" id="curatornote-ref-1">[1]</a></sup>.</p><p class="paragraph" data-counter="5" id="p-5">Ma a questo proposito vorrei dire come lo Stato democratico abbia reagito senza nervosismo, ma con fermezza nell’ambito della più scrupolosa legalità. Gli impazienti e malevoli critici, pronti a predicare, non si sa con quale guadagno, l’impotenza dello Stato e del Governo, debbono prendere atto ancora oggi che la normalità degli istituti è stata ristabilita; che il Presidente eletto è entrato nel suo ufficio, che l’Assemblea regionale funzionerà secondo le sue leggi e nella sua indiscutibile autonomia. </p><p class="paragraph" data-counter="6" id="p-6">La nostra battaglia contro il <span about="https://w3id.org/moro/enoam/data/132159/v1/mention-17" class="mention organization" id="mention-17" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">Partito comunista</span>, legata ad un profondo dissenso sulla libertà, la cosa essenziale cioè, nella società e nello Stato dunque continua. Continua con le armi della libertà, della legalità, della illuminazione delle coscienze, della fede nell’affermazione, alla lunga, su basi sicure di uno Stato civile e democratico. In esso entrano le conquiste del mondo del lavoro, una progrediente giustizia, l’acquisizione per tutti di un più alto livello di vita. Queste attuazioni sono insieme doverose e possibili. Doverose perché su di esse si fonda uno stabile e umano assetto della società. possibili perché il metodo della libertà, della gradualità, dell’ordine le rende nel tempo sicuramente attuabili. Vorrei ripetere qui questa cosa essenziale perché entri nella coscienza di tutti. La gradualità, l’ordine, la visione d’insieme sono essenziali al successo. La fretta rabbiosa porta alla rovina e mette in discussione la stessa libertà, che si dimostri incapace di solide conquiste. La ferma, ma ordinata volontà di progredire, raggiunge invece sicuramente la sua meta di civiltà e di giustizia. </p><p class="paragraph" data-counter="7" id="p-7">In una posizione costante della <span about="https://w3id.org/moro/enoam/data/132159/v1/mention-16" class="mention organization" id="mention-16" property="dcterms:references" resource="https://w3id.org/moro/enoam/data/dc-comics" typeof="deo:Reference">Democrazia Cristiana</span> s’inserisce la sua pronta iniziativa per allargare il fronte della libertà in alternativa al più forte partito di opposizione, quello comunista. Forze popolari, ferma la garanzia della libertà, assumono ormai la responsabilità di far muovere lo Stato, sì che esso sia non ostile al moto di elevazione sociale ed anzi lo promuova e se ne lasci caratterizzare. Aumentano i difensori della democrazia, quanti credono nello Stato democratico garante e realizzatore di giustizia. È un’alternativa in termini di libertà ed insieme di sviluppo sociale, di crescente potere e di crescente partecipazione dei lavoratori ed in generale delle categorie meno vitali alla vita sociale e politica della Nazione.</p><p class="paragraph" data-counter="8" id="p-8">Alternativa sociale, ma non demagogica. La demagogia non si addice ad un Governo conscio della sua responsabilità di guida ordinata della società. ma il rifiuto della demagogia, non vuol dire ritardo neppure di un istante, non vuol dire il tralasciare una qualsiasi occasione sulla via della attuazione degli impegni popolari dello Stato democratico.</p><p class="paragraph" data-counter="9" id="p-9">Rilevando il carattere certamente nuovo e le conseguenti difficoltà della coalizione di Governo, il Presidente del Consiglio ha notato che le diverse posizioni, sempre possibili in un Governo con una forte coscienza critica e soprattutto nell’ambito di una coalizione hanno trovato e trovano ogni giorno il loro giusto componimento. Ogni esasperazione critica è a questo proposito fuori posto, mentre è auspicabile che, nella consapevolezza della comune responsabilità assunta nel Governo del Paese, i partiti, salvaguardando i propri obiettivi di fondo, sappiano valorizzare la posizione che hanno fatta propria, ritenendo che essa rispondesse ad un indeclinabile dovere e servisse davvero alla collettività nazionale.</p><p class="paragraph" data-counter="10" id="p-10">Rilevando la improponibilità di alternative di destra ed anche di alternative moderate, impensabili nell’attuale evoluzione sociale e politica in <span about="https://w3id.org/moro/enoam/data/132159/v1/mention-12" class="mention place" id="mention-12" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, il Presidente del Consiglio ha rilevato che la coalizione costituisce l’equilibrio politico a più alto livello che il Paese possa in questo momento storico realizzare, e cioè la più ampia manifestazione di libertà con il maggiore contenuto di dignità e solidarietà sociale. La mancanza di alternative non dev’essere peraltro un comodo adagiarsi in una situazione di necessità, ma un’occasione per approfondire e valorizzare la intrapresa collaborazione.</p><p class="paragraph" data-counter="11" id="p-11">Con questi obiettivi si presenta all’elettorato la <span about="https://w3id.org/moro/enoam/data/132159/v1/mention-15" class="mention organization" id="mention-15" property="dcterms:references" resource="https://w3id.org/moro/enoam/data/dc-comics" typeof="deo:Reference">Dc</span>. Essa vuole rinnovare una corrente di fiducia la quale offra la base per un nuovo e significativo progresso nella libertà del popolo italiano.</p><ol id="curatorNotes"><li about="https://w3id.org/moro/enoam/data/132159/v1/curatornote-1" class="" id="curatornote-1" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Il riferimento è all’episodio avvenuto il 17 maggio 1966 ad Aosta, quando il Palazzo Regionale veniva chiuso a chiave e sul portone veniva affisso un cartello, firmato dal presidente della Giunta regionale, l’esponente dell’Union Valdotaine Severino Caveri, che stabiliva la chiusura del Palazzo per motivi di ordine pubblico. Caveri, alla guida di una maggioranza formata da comunisti e socialisti, oltre all’Union Valdotaine, in realtà stava tentando di impedire che il Consiglio regionale si riunisse, ratificando così la fine della maggioranza: i socialisti, in linea con le indicazioni centrali del partito e quindi con la formula di centrosinistra, avevano infatti deciso di sfilarsi dalla maggioranza stessa ed erano pronti a votare un nuovo presidente democristiano. Cosa che sarebbe avvenuta il 31 maggio 1966. <a href="#curatornote-ref-1">↑</a></li></ol></body></html>