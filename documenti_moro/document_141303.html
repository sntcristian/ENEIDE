<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.1.303" name="dcterms.relation"/><meta content="10.48678/unibo/aldomoro1.4.1.303" name="dcterms.identifier"/><meta content="Moro, Aldo, Numero chiuso inaccettabile, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Al ministero degli Esteri e all’opposizione nel partito (giugno 1968 – maggio 1973), a cura di Guido Formigoni e Agostino Giovagnoli, edizione e nota storico-critica di Enrico Palumbo, Bologna, Università di Bologna, 2021. DOI: https://doi.org/10.48678/unibo/aldomoro1.4.1.303." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Al ministero degli Esteri e all’opposizione nel partito (giugno 1968 – maggio 1973), 2021" name="description"/><title>Numero chiuso inaccettabile</title>
<div id="mentionMeta"><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>Numero chiuso inaccettabile</h1><p class="paragraph" data-counter="1" id="p-1">Tra i problemi più gravi della nostra scuola (ma il fenomeno non è solo italiano) è quello del numero, considerato eccessivo, di coloro che dovrebbero frequentarla. Eccessivo tenuto conto delle strutture, certamente inadeguate, che possono essere offerte ed in rapporto alle utilizzazioni sociali prevedibili sulla base del titolo di studio di cui si è in possesso.</p><p class="paragraph" data-counter="2" id="p-2">La cosa non riguarda evidentemente la scuola d’obbligo, la quale deve essere estesa a tutti. È difficile quindi immaginare che essa sia selettiva e fallisca, anche solo in alcuni casi, nel suo compito di dare la formazione di base a tutti i cittadini della Repubblica.</p><p class="paragraph" data-counter="3" id="p-3">Riguarda invece in una certa misura la scuola secondaria superiore e soprattutto l’Università. In particolare si lamenta l’eccessivo affollamento degli istituti magistrali, pur essendo evidente che solo una piccola parte di coloro che ne avranno completati i corsi di studio potranno svolgere quel lavoro per il quale appunto essi sono predisposti. Minore è la popolazione scolastica degli istituti professionali in confronto degli istituti tecnici, i quali rilasciano un diploma, che sarà peraltro non facile valorizzare. Anche gli sbocchi di altre scuole secondarie non sono del resto soddisfacenti. In alcuni casi il frequentare (o semplicemente l’iscriversi, com’è più vero) all’Università è considerato un’alternativa alla mancata occupazione, un modo solo per alimentare una speranza.</p><p class="paragraph" data-counter="4" id="p-4">Si è sviluppata, a questo proposito, una polemica sulla mancanza di criteri selettivi nei diversi ordini di studi ed in particolare sul libero accesso all’Università, stabilito contestualmente alla liberalizzazione dei corsi ed in anticipo sulla riforma universitaria.</p><p class="paragraph" data-counter="5" id="p-5">Ora indubbiamente la situazione è difficile e non si può non tener conto del vano dispendio, in alcuni casi, di risorse ed energie sia sociali, sia individuali e dell’allarmante stato di frustrazione del diplomato e laureato che stenta a trovare una sistemazione a livello della sua preparazione e deve talvolta addirittura rinunziarvi.</p><p class="paragraph" data-counter="6" id="p-6">Questa essendo la situazione, non sembra però che taluni rimedi proposti possano essere accettati.</p><p class="paragraph" data-counter="7" id="p-7">Cominceremo con il ricordare che la previsione della necessità di un alto numero di diplomati e laureati, in vista dello sviluppo economico-sociale del Paese, fu indicata dagli esperti i quali posero le basi della programmazione scolastica, auspicando una forte espansione della nostra scuola. Quei programmatori si sono forse sbagliati o invece le presenti angustie sono un fatto contingente, sicché, riprendendo lo sviluppo economico in <span about="https://w3id.org/moro/enoam/data/141303/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> e con sempre più rilevante impiego di tecnologie avanzate, gl’inconvenienti lamentati sono destinati a venir meno?</p><p class="paragraph" data-counter="8" id="p-8">Noi riteniamo che non vi sia stato un rilevante errore di calcolo e che restino fermi i bisogni sociali indicati di cultura e di tecnica, salva una più appropriata distribuzione della popolazione scolastica in relazione alle esigenze effettive della vita economica e sociale del nostro Paese. Problema essenziale è dunque di disincagliare il nostro sistema economico dalle secche in cui si trova e dare nuovo slancio al nostro sviluppo.</p><p class="paragraph" data-counter="9" id="p-9">Inconvenienti però vi sono oggi e, in qualche misura, vi saranno in avvenire. La politica scolastica deve ridurre al minimo il peso di un fenomeno certamente preoccupante.</p><p class="paragraph" data-counter="10" id="p-10">Quel che accade dunque dev’essere oggetto di grande attenzione e di opportuni interventi. Non è invece accettabile il ricorso, qua e là ventilato, al numero chiuso, alla limitazione programmata dell’accesso a determinati livelli e tipi di scuole.</p><p class="paragraph" data-counter="11" id="p-11">Questo rifiuto è politico. Vi sono dei punti significativi del nostro sviluppo scolastico, momento essenziale del nostro stesso sviluppo civile, in ordine ai quali non si può tornare indietro. Così è per la scuola di obbligo che non deve essere caricata di pesi insopportabili per la massa degli studenti. Essa non può che essere perciò scuola senza studio del latino, salve le esperienze sin qui acquisite e che possono essere perfezionate. Tale è il libero accesso all’Università, quale che sia la scuola di provenienza. È questo infatti il rimedio necessario ad una struttura scolastica antiquata e rigida ed a scelte premature ed arbitrarie, che in qualche modo possono essere corrette e compensate in sede di Università. Se inconvenienti vi sono, va concentrata dunque l’attenzione sul modo di essere della scuola secondaria superiore. Non si torna infine indietro dall’Università aperta a tutti, perché è questo, nella società italiana e nell’attuale momento storico, un fatto di promozione civile, di acquisita dignità, di eguaglianza in cammino.</p><p class="paragraph" data-counter="12" id="p-12">Non si potrebbe rinunziarvi, senza registrare un arresto nell’evoluzione del popolo italiano. È questo, come altri fenomeni di crescita civile, sacrosanto ed intangibile, un segno che finalmente cominciano ad essere rimescolate le carte nel nostro Paese e che per cultura e dignità sociale non vi sono sbarramenti insuperabili.</p><p class="paragraph" data-counter="13" id="p-13">Ad una tale novità, ad un tale progresso non si può dunque rinunciare. Potranno forse farlo Paesi socialmente più omogenei del nostro, ma noi no, non lo possiamo fare, se non vogliamo fermare quel che si è messo in movimento. E non si dica che la selezione, quando fosse richiesta, sarebbe obiettiva, rigorosa e socialmente neutra. Intanto si può dubitare fortemente che essa lo sarebbe. Ma, anche se fosse la più giusta, porterebbe con sé un significato di ripulsa, un senso di arresto e di arretramento, i quali colpirebbero i giovani più gravemente che non avvenga per la pur temibile difficoltà della sistemazione sociale.</p><p class="paragraph" data-counter="14" id="p-14">Naturalmente, fermo questo pilastro, non è detto affatto che tutto debba rimanere nel disordine di oggi. Una vera riforma della scuola secondaria superiore, un valido servizio d’informazione e di orientamento, una migliore distribuzione delle scuole ed università, la introduzione dei tre livelli nei titoli conseguiti nelle Università, una attenta considerazione, in taluni casi, del valore legale dei titoli di studio, un riesame dei modi di intervento per studenti meritevoli e bisognosi, dovrebbero migliorare le cose e permettere di superare, senza gravi rinunce, questo momento di svolta. Non si tratta dunque di disperdere quello che abbiamo conquistato sin qui, ma di renderlo invece più razionale ed efficace. Non si dimentichi che muoviamo verso una società ad educazione permanente. La scuola, nelle forme più varie, dovrà compenetrarsi con la vita. Non vi sarà monopolio scolastico nella formazione. Capisco bene la differenza che può esservi tra uno studio prolungato che riguarda l’uomo come tale ed uno che attenga a specifiche abilità professionali.</p><p class="paragraph" data-counter="15" id="p-15">Ma il quadro è lo stesso. Si vuol accrescere quel patrimonio di conoscenze, di cultura, di capacità di giudizio che non può mancare a nessuno nella società democratica che si va preparando. In linea di tendenza una scuola per tutti, fino a livelli elevati, non è dunque una stranezza, ma il contrassegno di un indiscutibile progresso civile. Ora non si tratta certo di questo; una via sulla quale si potrà procedere solo a passi assai lenti. Si tratta di accettare nel suo indubbio significato sociale l’accresciuta domanda di cultura, senza rinunziare agli strumenti disponibili, per dare a questo grosso fenomeno un segno positivo.</p></body></html>