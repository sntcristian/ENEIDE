<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.073" name="dcterms.relation"/><meta content="10.48678/unibo/aldomoro1.3.2.073" name="dcterms.identifier"/><meta content="Moro, Aldo, [Resoconto del discorso tenuto in provincia di Bari al convegno regionale dei giovani democratici cristiani], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.073." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Resoconto del discorso tenuto in provincia di Bari al convegno regionale dei giovani democratici cristiani</title>
<div id="mentionMeta"><meta about="https://w3id.org/moro/enoam/data/bari" typeof="dcterms:Location"/><meta about="https://w3id.org/moro/enoam/data/bari" content="Bari" property="rdfs:label"/><meta about="https://w3id.org/moro/enoam/data/bari" property="owl:sameAs" resource="http://www.wikidata.org/entity/Q3519"/><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Dc" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Resoconto del discorso tenuto in provincia di Bari al convegno regionale dei giovani democratici cristiani </h1><p class="paragraph" data-counter="1" id="p-1">Il presidente del Consiglio on. Aldo Moro parlando in provincia di <span about="https://w3id.org/moro/enoam/data/132073/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/bari" typeof="deo:Reference">Bari</span> ad un convegno regionale dei giovani democratici cristiani, riferendosi al saluto che gli era stato rivolto dai dirigenti del movimento, ha detto di aver trovato nelle parole dei giovani un grande senso di responsabilità, di misura, una reale e confortante affermazione di continuità con gli anziani e insieme, intatto, l’entusiasmo giovanile, le rivendicazioni del domani che costituisce la vocazione fondamentale dei giovani alla quale essi non devono mai rinunciare.</p><p class="paragraph" data-counter="2" id="p-2">E ciò è una cosa importante, un segno della vostra maturità la giustificazione della vostra autonomia, l'espressione della funzione significativa che svolgete nella vita del partito e del Paese. L’on. Moro, ricordando a questo proprio anche la sua attività di segretario politico della <span about="https://w3id.org/moro/enoam/data/132073/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc</span>, ha detto di aver sempre creduto nella fecondità dell'azione giovanile, nella capacità dei giovani di cercare e di trovare la strada giusta che non è la strada dell'estremismo, ma è la strada della ferma e vigorosa volontà di rinnovamento del Paese. Non essere estremisti, infatti, non vuol dire essere rinunciatari; vuol dire costruire nel concreto la nuova realtà sociale economica, politica, culturale, spirituale in una vera continuità dell'impegno che ha caratterizzato in questi anni la <span about="https://w3id.org/moro/enoam/data/132073/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>. </p><p class="paragraph" data-counter="3" id="p-3">Il vostro generoso richiamo a coloro che vi hanno preceduto è un segno della vostra saggezza. Se voi vi riconoscete in noi che abbiamo cominciato la battaglia democratica, se apprezzate ancora il nostro sforzo di ieri e di oggi e vedete le cose evolvere ma continuare, anche noi ci sentiamo continuati in voi, possiamo pensare a voi con tranquillità come a coloro che prenderanno nelle loro mani il destino del partito e del Paese. Vorrei potere corrispondere, innanzitutto, a queste vostre attese, alla richiesta, soprattutto, che si faccia qualche cosa per i giovani; che si faccia più organicamente, con maggiore consapevolezza e vostra diretta partecipazione; qualche cosa di veramente utile e significativo, la quale dimostri che i giovani sono al loro posto nella vita nazionale, che sono oggetto dell'attenzione e della considerazione dei pubblici poteri, posti in condizione di dare di più un contributo decisivo alla soluzione dei loro stessi problemi. Problemi che riguardano la preparazione culturale, professionale, politica e l'inserimento costruttivo nella vita del Paese. Queste cose voi ci chiedete e noi ve le dobbiamo dare. Il mio Governo ha anche la responsabilità di cominciare a tradurre in atto questa aspirazione costruttiva per dare ai giovani strumenti adeguati in vista di una lunga intensa partecipazione alla vita della comunità italiana. Vi è certamente un calendario nell'azione di Governo, una serie di cose da fare. Ogni governo ha l'ambizione doverosa di svolgere i temi fondamentali secondo un certo ordine logico e nell'ambito di certe condizioni politiche. </p><p class="paragraph" data-counter="4" id="p-4">Il nostro governo ha avuto un inizio estremamente difficile; è stato oggetto a pericolose sollecitazioni determinate dalla congiuntura di natura economica, che ha assorbito, per forza di cose, pressoché intera la nostra attenzione perché si trattava di una esigenza di carattere preliminare. In un paese, infatti, nel quale la moneta rischia lo slittamento, nel quale la stabilità economica non è assicurata, nel quale il processo di sviluppo si esaurisce progressivamente, nessun problema può essere affrontato. Ora questa situazione difficile è stata coraggiosamente affrontata mediante la nostra iniziativa, ma soprattutto in virtù dello spirito di sacrificio dell'intero popolo italiano. Crediamo di essere usciti dalla fase più acuta di questa situazione congiunturale e di potere cominciare a intravvedere mete nostre proprie, gli obiettivi costruttivi della nostra azione che non abbiamo abbandonato mai, ma in relazione ai quali abbiamo dovuto porre la premessa della stabilizzazione economica e quindi della stabilizzazione politica. Mi sia consentito di dire che l'attuale coalizione di governo ha saputo tenere di fronte alla congiuntura un generale atteggiamento di serietà e di responsabilità. Abbiamo trovato la forza di dire le cose che dovevano essere dette e di fare quello che occorreva fare consapevoli che bisogna sapere guidare il Paese nelle ore liete ma anche in quelle tristi. Siamo stati dunque seri, lo dico con tutta semplicità davanti ai tanti che non ci considerano seri. E spero e credo che coloro che non ci considerano seri, possano avere una delusione, sicché sia evitato un pericoloso periodo di incertezza e di dispersione. E saranno certamente delusi, se la prova che ci attende il 22 novembre sarà superata con la saggezza, il senso di responsabilità, lo spirito costruttivo del popolo italiano. </p><p class="paragraph" data-counter="5" id="p-5">Bisogna deludere tutti quelli che sull'imminente consultazione amministrativa hanno costruito le loro speranze di rovesciare il Governo, dimostrando che i partiti impegnati in esso sanno persuadere l'opinione pubblica anche se hanno dovuto fare cose difficili. Sarebbe ben grave se il popolo non avesse in questa competizione amministrativa, oltre al senso dell'importanza delle autonomie locali, la lucida coscienza dell'incidenza politica di ogni significato atteggiamento del corpo elettorale e della necessità che i partiti di governo conservino integra la loro forza rappresentativa, e prima fra essi la <span about="https://w3id.org/moro/enoam/data/132073/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>. Vorrei si comprendesse - che è importante che i partiti di governo non siano mortificati perché è importante si consolidi il legame ancora sottile che li unisce in una coalizione. E questo perché fuori del vincolo unitario che ci stringe, non vedo altro vincolo unitario che possa assicurare la coesione nel Paese. Se questo vincolo si dovesse spezzare, c'è il rischio reale che non può essere sottovalutato. Chiediamo perciò consenso per la <span about="https://w3id.org/moro/enoam/data/132073/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc</span>, comprensione per i partiti che insieme con noi si sono assunti questa grande responsabilità. Ma è naturale che io chieda soprattutto di rinnovare l'adesione popolare alla <span about="https://w3id.org/moro/enoam/data/132073/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc</span> per quello che essa ha fatto ed ancora farà al servizio del Paese. Nella assicurata stabilità politica viene così il tempo di una organica politica giovanile. Se appena possiamo distrarre l'attenzione dall'ansia per la situazione economica; se ritorna il tempo dell'intenso sviluppo che noi immaginiamo e vogliamo, dello sviluppo che deve essere garantito dalla correzione degli squilibri strutturali che appesantiscono la nostra economia e dal razionale ed equilibrato movimento dei fattori produttivi, possiamo andare avanti sulla via del rinnovamento. </p><p class="paragraph" data-counter="6" id="p-6">Abbiamo molto da fare per correggere gli squilibri, ma abbiamo anche da fare sul piano della consapevolezza che consente a tutti i fattori della produzione un'autodisciplina, perché lo sviluppo riprenda in modo veramente efficace nell'ambito della stabilità monetaria. Abbiamo assistito a qualche tentativo di prendere da sé un pezzo del benessere nazionale. Se vogliamo la programmazione, se vogliamo ordinare secondo giustizia, nessuno può strappare qualche cosa di più di quello che gli tocca del benessere nazionale. Vi sono molte cose che voi giovani volete e che noi vogliamo fare, e riprenderemo a fare se il popolo italiano ci consentirà di riattivare la nostra azione politica, e portare a fondo lo sforzo per gli obiettivi umani e sociali che sono alla base della politica del governo. Con ordine e gradualità affronteremo tutti i problemi secondo un principio di scelta e di priorità che si ispiri ad una vera giustizia nella prospettiva di una espansione che porti ad un nuovo equilibrio della vita economica e sociale. </p><p class="paragraph" data-counter="7" id="p-7">Ci rivolgiamo a tutto il popolo, ma ci rivolgiamo soprattutto a voi giovani e vi chiediamo di credere nei vostri ideali, e di credere ancora che essi si andranno realizzando ordinatamente nel nostro Paese, diventando consolante realtà nei tempi giusti. Per fare questo bisogna difendere la libertà del nostro Paese, perché troppe cose ci sono nel mondo e nel nostro Paese che ci fanno ancora temere per essa. Siate così saggi da conservare integra la libertà del popolo italiano, la libertà che è espressione e strumento di dignità umana, di giustizia, di solidarietà. Assicurate questa forza creatrice, che è la libertà umana, ed in essa la stabilità politica, ed il sicuro progresso della nazione. È vostro questo Paese, questo Paese che crede nell'avvenire, che ha ancora straordinarie risorse. Prendetelo, fatelo vostro, ma nella libertà. </p></body></html>