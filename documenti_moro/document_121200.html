<!DOCTYPE html>
<html><head><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.200" name="dcterms.relation"/><meta content="10.48678/unibo/aldomoro1.2.1.200" name="dcterms.identifier"/><meta content="Moro, Aldo, Impegno di coscienza, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.200." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Impegno di coscienza</title>


</head><body><h1>Impegno di coscienza</h1><p class="paragraph" data-counter="1" id="p-1">Com’è sottile ormai la linea di confine tra la pace e la guerra e com’è facile, forse inconsapevolmente, sorpassarla! E come sono tenui i motivi che giustificano e difendono la pace in questo mondo dominato dall’egoismo e da immediate e spietate valutazioni di interesse! Noi seguiamo con trepida partecipazione le vicende della pace e della guerra, gli interventi diplomatici, l’acuto apprezzamento degli interessi in conflitto, il gioco delle concessioni e delle resistenze reciproche, il graduale lentissimo guadagno nel cammino della pace. Salutiamo ogni luce di speranza che si accenda al fosco orizzonte della storia del mondo e la possibilità di sperare alimentiamo trepidi come una riconquistata fiducia nelle ragioni e negli sviluppi della nostra esistenza di uomini. Il gioco troppo sottile dei contrasti politici e sociali, l’alternarsi delle speranze e delle delusioni, spesso per nulla, dimostrano la mancanza di solidità e di convinzione, l’ancoraggio ad interessi transitori e mutevoli, l’assenza di risorse profonde e profondamente e stabilmente efficaci nel compito di edificazione della pace.</p><p class="paragraph" data-counter="2" id="p-2">La vecchia verità di un impegno personale insostituibile, di una edificazione interiore, essa sola realmente efficace, appare in questi anni ed in questi giorni con una nuova persuasiva evidenza ed in più con l’urgenza di una necessaria impellente realizzazione. Perché ora e qui veramente le ultime possibilità di azione efficace si consumano ed è vicino il giorno, nel quale la straordinaria potenza dei meccanismi esterni sociali e politici ci trascinerà in un ingranaggio complicato da cui non ci sarà possibile districarci e che neppure riusciremo a fermare. In questa lotta tra le risorse personali e quelle di entità impersonali ed extra-personali, in questa lotta tra la pietà umana e l’inumanità spietata siamo al punto di decisione, della decisione estrema che ci assicuri l’ultima possibilità di agire come uomini nella storia umana. </p><p class="paragraph" data-counter="3" id="p-3">Bisognerebbe saper meditare in questi momenti, vincendo la tentazione degli interessi e delle passioni (le quali ultime, sotto apparenza di oggettività e superindividualità, sono quanto altro mai pericolose), sul senso e le possibilità di “incontro” tra gli uomini, sulla profondità misteriosa, ma avvincente della comunicazione degli spiriti e sulla necessità di raggiungere, con uno sforzo personale di purificazione, quelle profondità nelle quali la comunicazione degli spiriti appunto si produce. Lasciando svolgere l’azione orizzontale di organizzazione e difesa della comunità, con tutte le sue possibilità e insieme le sue insufficienze ed i suoi rischi, intraprendiamo l’azione verticale di approfondimento delle coscienze e di ricerca e utilizzazione dei motivi personali di equilibrio, di ordine e di unità. Un lavoro di edificazione morale, e cioè di edificazione della pace, al quale il mondo intero attende – ed è la parte migliore della sua vita –: un lavoro che prescinde da ogni successo storico e nella sua immensità non è esaurito mai.</p></body></html>