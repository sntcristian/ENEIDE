<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.1.0.111" name="dcterms.relation"/><meta content="10.48678/unibo/aldomoro1.1.0.111" name="dcterms.identifier"/><meta content="Moro, Aldo, Uomini di pace, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 1, Gli anni giovanili (1932-1946), a cura di Gaetano Crociata e Paolo Trionfini, edizione e nota storico-critica di Tiziano Torresi, Bologna, Università di Bologna, 2021. DOI: https://doi.org/10.48678/unibo/aldomoro1.1.0.111." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Gli anni giovanili (1932-1946), 2021" name="description"/><title>Uomini di pace</title>
<div id="mentionMeta"><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/chiesa" typeof="foaf:Organization"/><meta about="https://w3id.org/moro/enoam/data/chiesa" content="Chiesa" property="rdfs:label"/><meta about="https://w3id.org/moro/enoam/data/chiesa" property="owl:sameAs" resource="http://www.wikidata.org/entity/Q34651"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>Uomini di pace</h1><p class="paragraph" data-counter="1" id="p-1">Aspre posizioni polemiche si rinnovano oggi in <span about="https://w3id.org/moro/enoam/data/110111/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> contro il Cristianesimo e la <span about="https://w3id.org/moro/enoam/data/110111/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/chiesa" typeof="deo:Reference">Chiesa</span> Cattolica in particolare. Con il vecchio livore, impotente anche solo a intaccare questa stupenda realtà religiosa e morale fiorente di un perpetuo vigore di giovinezza, con il vecchio malanimo esasperato da alcuni anni di forzato silenzio, la lotta riprende oggi violenta ed assurda.</p><p class="paragraph" data-counter="2" id="p-2">Assurda per la inattingibilità del bersaglio, collocato troppo in alto e difeso dalla forza di duemila anni di storia, dalla sapienza e dall’equilibrio delle generazioni che una Grazia sostiene con un’azione certissima nel suo svolgersi misterioso. Assurda per la innegabile grandezza (valutabile da un onesto osservatore anche su di un piano puramente umano) del contributo dato dalla <span about="https://w3id.org/moro/enoam/data/110111/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/chiesa" typeof="deo:Reference">Chiesa</span> Cattolica al processo civile del mondo; per la strana vicenda ricorrente dell’attacco portato per un gusto malsano di distruzione contro quello che è vero ed è bene. Il mistero del male, e perciò della negazione, della incomprensione, dell’odio, si presenta così ancora e ci turba.</p><p class="paragraph" data-counter="3" id="p-3">Ma noi non vogliamo limitarci a registrare assurdità e cattiverie; vogliamo essere tanto forti, sereni, coscienti delle nostre responsabilità, da fare dinanzi all’ostilità rinnovata il nostro esame di coscienza, un esame di coscienza severo.</p><p class="paragraph" data-counter="4" id="p-4">Perché noi siamo «parte», la più cosciente, responsabile, attiva, di un «tutto», la <span about="https://w3id.org/moro/enoam/data/110111/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/chiesa" typeof="deo:Reference">Chiesa</span>, che lasciamo giudicare con lo stesso giudizio che cade personalmente su di noi. Noi rispondiamo, perché ci fu data maggiore e migliore possibilità di capire, per i molti battezzati senza fede, che disconoscono la comunità della <span about="https://w3id.org/moro/enoam/data/110111/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/chiesa" typeof="deo:Reference">Chiesa</span> e se ne sentono estranei. Rispondiamo per loro, se, com’è vero talvolta purtroppo, la loro ribellione è in qualche modo giustificata dalla nostra tiepidezza inerte, dalla nostra insensibilità spirituale, dalle lacune della nostra cultura le quali si risolvono nella incomprensione del dogma, dalla mancanza in noi di quel sano spirito rivoluzionario che impedisce di quietarsi nella posizione conquistata e cerca una nuova rivelazione di luce per una vita perennemente rinnovata.</p><p class="paragraph" data-counter="5" id="p-5">Noi cioè impegniamo la <span about="https://w3id.org/moro/enoam/data/110111/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/chiesa" typeof="deo:Reference">Chiesa</span>. Se ci brucia davvero l’accusa aspra di oscurantismo, di illibertà, di vitalità ormai esaurita, sta a noi d’impedirla nel solo modo veramente efficace, l’azione che sia luminosa di verità, ardente di carità, vibrante di vita, in accordo costante con le svariate e mutevoli esigenze dei tempi, che noi possiamo e dobbiamo capire. Noi dobbiamo fare una rivoluzione interiore, raccolta, modesta, semplice nelle forme, ma radicale e travolgente, la rivoluzione della comprensione e dell’amore. Lo sappiamo sì che queste rivoluzioni senza chiasso e tutte sostanza (una sostanza nutrita di dolore) si fanno con fatica, ma noi certo non viviamo per divertirci, anche ammesso che per qualcuno la vita possa essere un giuoco senza impegni seri.</p><p class="paragraph" data-counter="6" id="p-6">Malgrado tutto questo, certo noi continuiamo a soffrire della ostilità, cui noi stessi, per debolezza, abbiamo dato causa e vorremmo vedere una volta ristabiliti i valori e la verità ed il bene riconosciuti come tali e la menzogna del male svelata e condannata. E sappiamo infatti che il buon grano, un giorno, sarà raccolto, esso solo, nei granai preparati dal Padre.</p><p class="paragraph" data-counter="7" id="p-7">Ma intanto perché non vorremmo sperare che quel giorno non abbia più zizzania da separare dal grano e che il bene abbia avuto invece una vittoria definitiva? Perché non vorremmo credere all’ampio respiro dell’anima, la grande anima universale della <span about="https://w3id.org/moro/enoam/data/110111/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/chiesa" typeof="deo:Reference">Chiesa</span>, la quale abbraccia, al di là delle discriminazioni formali cui, per difetto di sensibilità e di carità, noi inchiniamo, tanta umanità che pare smarrita e definitivamente perduta? Umanità fedele al di là delle sue stesse parole.</p><p class="paragraph" data-counter="8" id="p-8">Ecco, noi vogliamo essere, fino all’estremo delle nostre possibilità, uomini di pace. Al di là delle mille penose divisioni, al di là delle aperte e larvate ostilità, noi vogliamo conservare una parte della nostra vita, la più pura, che sappia capire ed accogliere tutti, perché lo spregiato ideale dell’«unum ovile» e dell’«unus pastor», ideale cui la nostra umanità non può rinunziare, conforti già ora la nostra vita nella, sia pur parziale, realizzazione della nostra carità.</p></body></html>