<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ wdt: http://www.wikidata.org/prop/direct/ fabio: http://purl.org/spar/fabio/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.1.0.193" name="dcterms.relation"/><meta content="10.48678/unibo/aldomoro1.1.0.193" name="dcterms.identifier"/><meta content="Moro, Aldo, Osservatorio 2, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 1, Gli anni giovanili (1932-1946), a cura di Gaetano Crociata e Paolo Trionfini, edizione e nota storico-critica di Tiziano Torresi, Bologna, Università di Bologna, 2021. DOI: https://doi.org/10.48678/unibo/aldomoro1.1.0.193." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Gli anni giovanili (1932-1946), 2021" name="description"/><title>Osservatorio 2</title>
<div id="mentionMeta"><meta about="https://w3id.org/moro/enoam/data/umberto-calosso" typeof="foaf:Person"/><meta about="https://w3id.org/moro/enoam/data/umberto-calosso" content="Umberto Calosso" property="rdfs:label"/><meta about="https://w3id.org/moro/enoam/data/umberto-calosso" property="owl:sameAs" resource="http://www.wikidata.org/entity/Q4003345"/><meta about="https://w3id.org/moro/enoam/data/umberto-calosso" content="umberto-calosso" property="wdt:P1986"/><meta about="https://w3id.org/moro/enoam/data/umberto-calosso" content="Calosso, Umberto" property="skos:prefLabel"/></div>
<div id="referenceMeta">
<meta about="https://w3id.org/moro/enoam/data/subalpino-u-calosso-benedetto-croce-e-il-paradiso-1945" typeof="fabio:Expression"/><meta about="https://w3id.org/moro/enoam/data/subalpino-u-calosso-benedetto-croce-e-il-paradiso-1945" content="Subalpino [U. Calosso], Benedetto Croce e il paradiso, in Avanti! [edizione romana], XLIX, n. 137, 13 giugno 1945, p. 1." property="dcterms:bibliographicCitation"/></div>
<div id="footnoteMeta"><meta about="https://w3id.org/moro/enoam/data/tiziano-torresi" typeof="foaf:Person"/><meta about="https://w3id.org/moro/enoam/data/tiziano-torresi" content="Tiziano Torresi" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/ biro: http://purl.org/spar/biro/"><h1>Osservatorio 2</h1><p class="paragraph" data-counter="1" id="p-1">Ribattendo alla tesi crociana che la storia si fa dall’alto e non dal basso, <span about="https://w3id.org/moro/enoam/data/110193/v1/mention-4" class="mention person" id="mention-4" property="dcterms:references" resource="https://w3id.org/moro/enoam/data/umberto-calosso" typeof="deo:Reference">Umberto Calosso</span><sup><a href="#curatornote-1" id="curatornote-ref-1">[1]</a></sup> svolge sull’«Avanti[!]» del 13 giugno interessanti considerazioni<sup><a href="#curatornote-2" id="curatornote-ref-2">[2]</a></sup>. Egli richiama all’annuncio del primato dei poveri contenuto nel Vangelo, a quella stupenda ignoranza dell’artificio e semplicità di cuore, le quali permettono di aderire alla profonda sostanza della vita. Tanto che appare, per questa misteriosa ricchezza, naturale ed attuabile la promessa, che si va faticosamente compiendo nel travaglio della storia, di un possesso d’incomparabile valore.</p><p class="paragraph" data-counter="2" id="p-2">Noi non crediamo che <span about="https://w3id.org/moro/enoam/data/110193/v1/mention-1" class="mention person" id="mention-1" property="dcterms:references" resource="https://w3id.org/moro/enoam/data/umberto-calosso" typeof="deo:Reference">Calosso</span>, il quale è così intelligente ed acuto osservatore, dia a questa povertà una semplicistica interpretazione formale ed esteriore. Il problema, se non si vuol negare la vita nella complessità multiforme dei suoi valori e nel duro, necessario lavoro di instaurazione morale, non è già di essere, bensì di farsi poveri in una perenne coraggiosa «conversione», la quale apre veramente le porte del Paradiso.</p><p class="paragraph" data-counter="3" id="p-3">Chi non sa che si può essere poveri ed insieme egoisti, cupidi, disattenti, complicati, privi, a dispetto della buona occasione offerta, della divina semplicità dell’essere poveri? Chi non sa pure che gli ardimenti della cultura e dell’esperienza morale, la raffinatezza dello spirito possono manifestarsi in una forma lineare e diretta, in una perfetta aderenza all’essenziale contro ogni artificio, in un possesso umile ed appagato di se stessi? Ciò va detto, naturalmente, senza pregiudizio dei problemi, innegabili ed improrogabili, della giustizia sociale. Ma intanto riconosciamo di essere tutti per un ideale umano di povertà dello spirito, sostanziosa ed affaticata.</p><p class="paragraph" data-counter="4" id="p-4">La rivoluzione che si annuncia potrebbe, per la sua profonda spinta democratica, tendere a parificare, livellare, esaurire. Ma non sarebbe allora veramente liberale ed opererebbe contro le profonde esigenze della vita e le consegne della storia. Ed invece, se si vuole un vero avanzamento civile, si tratta di fare svolgere la persona secondo tutte le sue possibilità, di farle assumere responsabilità differenziate e distinte.</p><p class="paragraph" data-counter="5" id="p-5">Essenziale è che il nostro tempo (tempo cristiano) sia annuncio storicamente efficace della dignità di ogni uomo; che la cultura, ch’è straordinaria ricchezza della vita, sia a servizio della società ed essa stessa aperta a sempre nuove adesioni; che, sopratutto, animi la nuova storia, a differenza della recente e rovinosa, lo spirito della semplicità, del riservo, del pudore. Questa conversione, che ci chiuda con retta giustizia in noi stessi senza soffocarci, che ci faccia volere la nostra straordinaria grandezza con umanissima umiltà, è il nostro più difficile compito della vita individuale e sociale.</p><p>(<em>a. m.</em>)</p><ol id="curatorNotes"><li about="https://w3id.org/moro/enoam/data/110193/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/tiziano-torresi" typeof="fabio:Comment"> Umberto Calosso (1895-1959), giornalista e politico italiano. <a href="#curatornote-ref-1">↑</a></li><li about="https://w3id.org/moro/enoam/data/110193/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/tiziano-torresi" typeof="fabio:Comment"> L’articolo cui Moro allude è <span about="https://w3id.org/moro/enoam/data/110193/v1/bibref-0" class="bibref" id="bibref-0" property="biro:references" resource="https://w3id.org/moro/enoam/data/subalpino-u-calosso-benedetto-croce-e-il-paradiso-1945" typeof="biro:BibliographicReference">Subalpino [U. Calosso], <em>Benedetto Croce e il paradiso</em>, in <em>Avanti!</em> [edizione romana], XLIX, n. 137, 13 giugno 1945, p. 1.</span> <a href="#curatornote-ref-2">↑</a></li></ol></body></html>