<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.181" name="dcterms.relation"/><meta content="10.48678/unibo/aldomoro1.2.1.181" name="dcterms.identifier"/><meta content="Moro, Aldo, Speranza, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.181." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Speranza</title>
<div id="mentionMeta"><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>Speranza</h1><p class="paragraph" data-counter="1" id="p-1">L’incertezza della situazione sociale e politica del nostro <span about="https://w3id.org/moro/enoam/data/121181/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/italia" typeof="deo:Reference">Paese</span>, la quale riflette un più vasto disorientamento dell’opinione pubblica nel mondo intero, se è motivo di preoccupazione per quanti sono sollecitati soltanto da motivi individuali, determina pure l’apprensione dei molti che la vita comune guardano come la più completa realizzazione dei valori umani, in essa ricercando soluzioni il più possibile rispondenti alle esigenze della vita morale.</p><p class="paragraph" data-counter="2" id="p-2">Questo momento di storia non sarebbe così grande e grave come è comunemente avvertito, se esso ponesse in forse soltanto la pace individuale ed il comodo di ciascuno. Invece esso appunto propone problemi di verità e di moralità, dinanzi ai quali chiunque abbia vivo il senso della storia e della straordinaria efficacia con la quale essa decide di valori ed istituzioni non può non soffermarsi pensoso. Da quello che noi sapremo comprendere e fare nella difficile situazione in cui siamo posti non dipende soltanto il nostro personale destino, ma quello della comunità nazionale e dell’intera famiglia umana; dipende non solo la sorte delle nostre tradizioni, abitudini ed esigenze, ma la stessa concezione del mondo e quel complesso di ideali che danno dignità alla vita. Dinanzi ad un compito così grande, ad una così pesante responsabilità vien fatto davvero di domandarsi, dove sono e quali sono le forze sufficienti per superare la prova. E poiché, per importanti che siano le istituzioni e le leggi, appare chiara la loro insufficienza, come sempre viene nei momenti risolutivi della storia, una severa meditazione porta a riaffermare le insopprimibili possibilità e responsabilità dell’uomo ed a trovare nell’uomo la forza che sorregge istituzioni e leggi e dà un criterio di orientamento nell’ora buia che viviamo.</p><p class="paragraph" data-counter="3" id="p-3">Che cosa varrebbe, che cosa potrebbe valere anche il più perfetto apparato di autorità sociale, se non fosse l’uomo consapevole dei compiti che gli incombono, dei valori che deve costruire, dei sacrifici che deve sopportare, delle ragioni che gli impongono di resistere, delle prospettive che gli consentono di sperare, se non per sé, per l’uomo, per la convivenza umana, per la verità che a qualunque costo si deve servire? Veramente occorre che la nostra visione delle cose sia oggi molto vasta, molto pura, molto forte. Lavoriamo e soffriamo probabilmente non per noi, ma per chi verrà dopo di noi, per la verità che è più grande di noi, perché sia affermata e trionfi. Mettiamo in conto anzi la nostra personale sconfitta, perché essa è nulla confrontata con gli ideali che il nostro sacrificio deve salvaguardare. </p><p class="paragraph" data-counter="4" id="p-4">Visione, dicevamo, ampia, pura e forte. Se l’uomo fosse una piccola cosa, materia o senso o storia che passa, esso non basterebbe davvero a superare le difficoltà del momento. Ma l’uomo è dignità e moralità; e reca in sé la molla stupenda della libertà, l’adesione alla verità, il senso della giustizia piena per tutti. È l’uomo non chiuso nella solitudine sconsolata del suo io, ma aperto nel legame ineffabile della solidarietà, naturale e soprannaturale, al tutto. Non v’è nulla che si possa avanzare come pretesto di lotta contro di lui, se ha esso la consapevolezza della incommensurabile profondità della sua vita, della stupenda comprensione di ogni più elevata esigenza morale, della complessità di rapporti che stabilisce una invisibile eppure efficace comunione degli spiriti. Anzi la sua resistenza è storicamente efficace e moralmente giustificata, se è fatta in nome non dell’io, ma della libera eppur necessaria comunità della vita ed implica l’accettazione leale ed aperta della libertà e della giustizia per tutti.</p><p class="paragraph" data-counter="5" id="p-5">Per grandi che siano allora le prove da affrontare ed incerta la vicenda storica, la fede risorge in questo momento triste ed oscuro per il nostro popolo, mentre l’annuncio natalizio di pace, ch’è comandamento agli uomini di buona volontà, permette di non disperare, anche contro la più brutale evidenza, della permanente validità della fratellanza umana.</p></body></html>