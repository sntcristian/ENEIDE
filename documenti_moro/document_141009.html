<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ wdt: http://www.wikidata.org/prop/direct/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.1.009" name="dcterms.relation"/><meta content="10.48678/unibo/aldomoro1.4.1.009" name="dcterms.identifier"/><meta content="Moro, Aldo, [Una strategia dell’attenzione: discorso alla Direzione centrale della Dc], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Al ministero degli Esteri e all’opposizione nel partito (giugno 1968 – maggio 1973), a cura di Guido Formigoni e Agostino Giovagnoli, edizione e nota storico-critica di Enrico Palumbo, Bologna, Università di Bologna, 2021. DOI: https://doi.org/10.48678/unibo/aldomoro1.4.1.009." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Al ministero degli Esteri e all’opposizione nel partito (giugno 1968 – maggio 1973), 2021" name="description"/><title>[Una strategia dell’attenzione: discorso alla Direzione centrale della Dc]</title>
<div id="mentionMeta"><meta about="https://w3id.org/moro/enoam/data/partito-comunista-italiano" typeof="foaf:Organization"/><meta about="https://w3id.org/moro/enoam/data/partito-comunista-italiano" content="Partito Comunista Italiano" property="rdfs:label"/><meta about="https://w3id.org/moro/enoam/data/partito-comunista-italiano" property="owl:sameAs" resource="http://www.wikidata.org/entity/Q461886"/><meta about="https://w3id.org/moro/enoam/data/bologna" typeof="dcterms:Location"/><meta about="https://w3id.org/moro/enoam/data/bologna" content="Bologna" property="rdfs:label"/><meta about="https://w3id.org/moro/enoam/data/bologna" property="owl:sameAs" resource="http://www.wikidata.org/entity/Q1891"/><meta about="https://w3id.org/moro/enoam/data/unione-sovietica" typeof="dcterms:Location"/><meta about="https://w3id.org/moro/enoam/data/unione-sovietica" content="Unione Sovietica" property="rdfs:label"/><meta about="https://w3id.org/moro/enoam/data/unione-sovietica" property="owl:sameAs" resource="http://www.wikidata.org/entity/Q15180"/><meta about="https://w3id.org/moro/enoam/data/cecoslovacchia" typeof="dcterms:Location"/><meta about="https://w3id.org/moro/enoam/data/cecoslovacchia" content="Cecoslovacchia" property="rdfs:label"/><meta about="https://w3id.org/moro/enoam/data/cecoslovacchia" property="owl:sameAs" resource="http://www.wikidata.org/entity/Q33946"/><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/organizzazione-del-trattato-dell-atlantico-del-nord" typeof="foaf:Organization"/><meta about="https://w3id.org/moro/enoam/data/organizzazione-del-trattato-dell-atlantico-del-nord" content="Alleanza Atlantica" property="rdfs:label"/><meta about="https://w3id.org/moro/enoam/data/organizzazione-del-trattato-dell-atlantico-del-nord" property="owl:sameAs" resource="http://www.wikidata.org/entity/Q7184"/><meta about="https://w3id.org/moro/enoam/data/enrico-berlinguer" typeof="foaf:Person"/><meta about="https://w3id.org/moro/enoam/data/enrico-berlinguer" content="Enrico Berlinguer" property="rdfs:label"/><meta about="https://w3id.org/moro/enoam/data/enrico-berlinguer" property="owl:sameAs" resource="http://www.wikidata.org/entity/Q164995"/><meta about="https://w3id.org/moro/enoam/data/enrico-berlinguer" content="enrico-berlinguer" property="wdt:P1986"/></div>

<div id="footnoteMeta"><meta about="https://w3id.org/moro/enoam/data/enrico-palumbo" typeof="foaf:Person"/><meta about="https://w3id.org/moro/enoam/data/enrico-palumbo" content="Enrico Palumbo" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>[Una strategia dell’attenzione: discorso alla Direzione centrale della Dc]</h1><p class="paragraph" data-counter="1" id="p-1">Con la riserva di esaminare in altra sede, ed in modo più compiuto, lo svolgimento del Congresso del <span about="https://w3id.org/moro/enoam/data/141009/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">PCI</span>, mi limito ora ad alcune osservazioni.</p><p class="paragraph" data-counter="2" id="p-2">Si è trattato indubbiamente di un dibattito serio, con non pochi interessanti approfondimenti e rilievi critici, segno di una problematica più viva e libera, manifestatasi del resto in alcune definite posizioni di dissenso. È stato dunque un congresso, nel suo sistema, di notevole rilievo. Proiettato verso l’esterno, peraltro, a parte la dignità formale ed un apprezzabile sforzo di comprendere la nuova realtà sociale e politica, esso non ha modificato in modo sostanziale i lineamenti del <span about="https://w3id.org/moro/enoam/data/141009/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">Partito Comunista</span>, quali risultano da una valutazione seria e non meramente propagandistica e polemica. Non sono stati introdotti nella situazione italiana elementi di novità così incisivi, da determinare un mutamento qualitativo od addirittura il rovesciamento delle attuali alleanze politiche, valido ed insostituibile strumento di guida della democrazia italiana. Restano perciò confermate la impossibilità di una comune gestione del potere e la pericolosità di una confusione di posizioni, le quali potrebbero accrescere i rischi di involuzione nella vita democratica, troppo ottimisticamente esclusi nel dibattito del Congresso di <span about="https://w3id.org/moro/enoam/data/141009/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/bologna" typeof="deo:Reference">Bologna</span>.</p><p class="paragraph" data-counter="3" id="p-3">Il dissenso per i fatti di <span about="https://w3id.org/moro/enoam/data/141009/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/cecoslovacchia" typeof="deo:Reference">Cecoslovacchia</span><sup><a href="#curatornote-1" id="curatornote-ref-1">[1]</a></sup>, pur graduato in un’accorta tattica congressuale, può essere anche considerato sincero, senza che ciò tolga tutto il suo peso alla riaffermazione vigorosa dell’internazionalismo proletario e della solidarietà con l’<span about="https://w3id.org/moro/enoam/data/141009/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/unione-sovietica" typeof="deo:Reference">Unione Sovietica</span>. Si tratta di un atto, sia pur significativo, di una politica, non di una politica interamente coerente e pronta a trarre le logiche conclusioni dei principi accettati. Al limite la coesistenza delle due direttive politiche può porre problemi di scelta, ai quali il <span about="https://w3id.org/moro/enoam/data/141009/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">Partito Comunista</span> non mostra di essere preparato. Mentre con qualche disagio si punta su di una prospettiva di normalizzazione, i cui limiti di valore sono del resto drammaticamente evidenti, resta solo per il <span about="https://w3id.org/moro/enoam/data/141009/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">PCI</span> l’auspicio che la conciliabilità tra autonomia e solidarietà non venga messa in crisi, qui o altrove, dall’evolvere delle cose.</p><p class="paragraph" data-counter="4" id="p-4">Il modello di società socialista preconizzato per l’<span about="https://w3id.org/moro/enoam/data/141009/v1/mention-9" class="mention place" id="mention-9" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, Paese di grande civiltà e di sviluppo economico avanzato, modello diverso da ogni altro sin qui realizzato, malgrado il richiamo alla Costituzione democratica e repubblicana, si profila con lineamenti confusi, senza che risulti chiaro il nuovo assetto istituzionale di una libertà più ampia, ma veramente garantita. Parimenti non è definito l’apporto, in un sistema di economia aperta qual è il nostro, dell’iniziativa privata, pur nell’ambito di una seria e democratica programmazione capace di piegare, ove occorra, l’egoismo di alcuni alla ragione di tutti e di mobilitare le energie del Paese per uno sviluppo giusto ed armonico della comunità nazionale secondo un ordine razionale di priorità in vista della soddisfazione di tutte le esigenze della società.</p><p class="paragraph" data-counter="5" id="p-5">Sulla collocazione internazionale dell’<span about="https://w3id.org/moro/enoam/data/141009/v1/mention-10" class="mention place" id="mention-10" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> è stato riproposto come pregiudiziale il rifiuto tradizionale dei comunisti nei riguardi dell’<span about="https://w3id.org/moro/enoam/data/141009/v1/mention-13" class="mention organization" id="mention-13" property="dcterms:references" resource="https://w3id.org/moro/enoam/data/organizzazione-del-trattato-dell-atlantico-del-nord" typeof="deo:Reference">Alleanza Atlantica</span>, che l’<span about="https://w3id.org/moro/enoam/data/141009/v1/mention-11" class="mention place" id="mention-11" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> dovrebbe abbandonare, senza che di ciò venga data alcuna motivazione, in anticipo sul profilato superamento dei blocchi militari contrapposti. L’<span about="https://w3id.org/moro/enoam/data/141009/v1/mention-14" class="mention organization" id="mention-14" property="dcterms:references" resource="https://w3id.org/moro/enoam/data/organizzazione-del-trattato-dell-atlantico-del-nord" typeof="deo:Reference">Alleanza Atlantica</span> è una scelta ragionevole e valida ed una garanzia anche di fronte all’aberrante concezione di sovranità limitate. Un superamento dei blocchi, che può e deve essere perseguito da tutti i democratici, desiderosi di sostituire ad una pace presidiata dalla potenza una pace basata sulla fiducia e la cooperazione e perciò garantita seriamente in altro modo, non sarebbe agevolato dallo squilibrio delle forze e dalla confusione e dissoluzione degli schieramenti. Resta valida, oltre che un serio perseguimento dell’unità europea, di per sé ragione di allentamento delle tensioni e di arricchimento del dialogo politico, l’esigenza di una politica di pace e collaborazione, che l’<span about="https://w3id.org/moro/enoam/data/141009/v1/mention-12" class="mention place" id="mention-12" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> ha svolto, svolge e svolgerà.</p><p class="paragraph" data-counter="6" id="p-6">Ne è garanzia la fitta trama dei rapporti che abbiamo intessuto con l’Est, alcune iniziative italiane per l’evoluzione dei rapporti internazionali, la pronta accettazione del trattato di non proliferazione atomica<sup><a href="#curatornote-2" id="curatornote-ref-2">[2]</a></sup>. Questa chiarezza di posizioni ci consente di confermare, tenendo conto anche dei riferimenti in proposito dell’on. <span about="https://w3id.org/moro/enoam/data/141009/v1/mention-15" class="mention person" id="mention-15" property="dcterms:references" resource="https://w3id.org/moro/enoam/data/enrico-berlinguer" typeof="deo:Reference">Berlinguer</span><sup><a href="#curatornote-3" id="curatornote-ref-3">[3]</a></sup>, la possibilità e la opportunità di stabilire nel quadro istituzionale corretti e, specie per alcuni temi, utili rapporti tra maggioranza ed opposizioni, tra le quali il peso numerico e politico colloca non in modo esclusivo, ma in rilievo l’opposizione comunista. Non si tratta di buone maniere da osservare come non si tratta di una larvata o avviata comune gestione del potere. Si tratta invece, come ho detto, benché inspiegabilmente incompreso da taluno, di misurarsi nella dialettica democratica con le altre parti che pure concorrono ad interpretare il Paese. Questa strategia dell’attenzione non è, per la sua correttezza e chiarezza, una strategia dell’equivoco, ma il vero modo di essere della democrazia. Questa reciproca considerazione è poi tanto più valida, quando ci si trovi, come noi ci troviamo, di fronte a novità, spinte e richieste di partecipazione che, per la loro complessità, non possono giungere utilmente alle soglie del politico, se non passando anche per canali di opposizione. Sotto questo profilo, nel quale è in discussione la capacità del mondo politico a recepire, soddisfare ed ordinare le ansiose attese d’una società diffidente e restia, il corretto e serio rapporto democratico manifesta tutta la sua importanza ed attualità. Ritengo opportuno confermare queste cose nel loro vero e, credo, utile significato, di fronte ad alcune eccitazioni e deformazioni, più dannose alla <span about="https://w3id.org/moro/enoam/data/141009/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> ed allo schieramento democratico, che non alla mia persona alla quale non si possono attribuire intenti opportunistici e propositi avventurosi. </p><p class="paragraph" data-counter="7" id="p-7">Vorrei concludere queste rapide osservazioni, ricordando che è sì importante quel che i comunisti pensano e fanno con indubbia efficacia, ma è più importante, mentre la coalizione di centro-sinistra è impegnata in una battaglia decisiva, quel che pensiamo e facciamo noi, democratici e democratici cristiani. È importante la nostra convinzione, la nostra fermezza, la nostra autonomia, il nostro coraggio, la nostra fantasia, la nostra forza morale. Perché a noi tocca l’iniziativa e noi dobbiamo capire, proporre, confrontare e decidere per il bene del Paese.</p><ol id="curatorNotes"><li about="https://w3id.org/moro/enoam/data/141009/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> All’inizio del 1968, dopo l’arrivo alla guida del partito comunista di Alexander Dubček (1921-1992), la Cecoslovacchia avviò un processo di riforme, noto come “primavera di Praga”, che fu bloccato da Mosca con l’invasione della capitale cecoslovacca il 21 agosto. <a href="#curatornote-ref-1">↑</a></li><li about="https://w3id.org/moro/enoam/data/141009/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Il Trattato di non proliferazione nucleare fu firmato il 1° luglio 1968 tra Usa, Urss e Regno Unito che si impegnarono a favorire la riduzione degli arsenali militari esistenti e la non proliferazione degli armamenti nucleari. Il governo italiano aveva dato un’approvazione di massima, ma sulla firma ci fu un acceso dibattito, ed essa fu rinviata fino al 28 gennaio 1969. <a href="#curatornote-ref-2">↑</a></li><li about="https://w3id.org/moro/enoam/data/141009/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Enrico Berlinguer (1922-1984), esponente politico del Partito comunista italiano, dal febbraio del 1969 era divenuto vicesegretario del Pci, per affiancare Luigi Longo (1900-1980), affetto da problemi di salute.  <a href="#curatornote-ref-3">↑</a></li></ol></body></html>