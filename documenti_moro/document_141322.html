<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.1.322" name="dcterms.relation"/><meta content="10.48678/unibo/aldomoro1.4.1.322" name="dcterms.identifier"/><meta content="Moro, Aldo, [Intervista su Jacques Maritain], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Al ministero degli Esteri e all’opposizione nel partito (giugno 1968 – maggio 1973), a cura di Guido Formigoni e Agostino Giovagnoli, edizione e nota storico-critica di Enrico Palumbo, Bologna, Università di Bologna, 2021. DOI: https://doi.org/10.48678/unibo/aldomoro1.4.1.322." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Al ministero degli Esteri e all’opposizione nel partito (giugno 1968 – maggio 1973), 2021" name="description"/><title>[Intervista su JacquesMaritain]</title>
<div id="mentionMeta"><meta about="https://w3id.org/moro/enoam/data/jacques-maritain" typeof="foaf:Person"/><meta about="https://w3id.org/moro/enoam/data/jacques-maritain" content="Jacques Maritain" property="rdfs:label"/><meta about="https://w3id.org/moro/enoam/data/jacques-maritain" property="owl:sameAs" resource="http://www.wikidata.org/entity/Q45723"/><meta about="https://w3id.org/moro/enoam/data/jacques-maritain" content="Maritain, Jacques" property="skos:prefLabel"/><meta about="https://w3id.org/moro/enoam/data/azione-cattolica" typeof="foaf:Organization"/><meta about="https://w3id.org/moro/enoam/data/azione-cattolica" content="Azione Cattolica" property="rdfs:label"/><meta about="https://w3id.org/moro/enoam/data/azione-cattolica" property="owl:sameAs" resource="http://www.wikidata.org/entity/Q3318304"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

<div id="footnoteMeta"><meta about="https://w3id.org/moro/enoam/data/enrico-palumbo" typeof="foaf:Person"/><meta about="https://w3id.org/moro/enoam/data/enrico-palumbo" content="Enrico Palumbo" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>[Intervista su Jacques Maritain]</h1><p class="paragraph" data-counter="1" id="p-1"><em>D.: Quando il mondo cattolico italiano politicamente impegnato ha scoperto Maritain<sup><a href="#curatornote-1" id="curatornote-ref-1">[1]</a></sup>?</em></p><p class="paragraph" data-counter="2" id="p-2">R.: L’influenza di <span about="https://w3id.org/moro/enoam/data/141322/v1/mention-2" class="mention person" id="mention-2" property="dcterms:references" resource="https://w3id.org/moro/enoam/data/jacques-maritain" typeof="deo:Reference">Maritain</span> sul mondo cattolico italiano si è andata manifestando negli anni precedenti la seconda guerra mondiale e poi, in modo sempre più intenso, dal momento della ripresa della vita democratica in <span about="https://w3id.org/moro/enoam/data/141322/v1/mention-13" class="mention place" id="mention-13" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>. A <span about="https://w3id.org/moro/enoam/data/141322/v1/mention-3" class="mention person" id="mention-3" property="dcterms:references" resource="https://w3id.org/moro/enoam/data/jacques-maritain" typeof="deo:Reference">Maritain</span> si rivolgevano in particolare coloro che, nelle organizzazioni di <span about="https://w3id.org/moro/enoam/data/141322/v1/mention-12" class="mention organization" id="mention-12" property="dcterms:references" resource="https://w3id.org/moro/enoam/data/azione-cattolica" typeof="deo:Reference">Azione Cattolica</span>, tra le quali voglio ricordare per la mia personale esperienza quelle degli universitari e dei laureati, formavano una coscienza religiosa ed insieme una civile. Erano gli anni del fascismo. Mano a mano i cattolici diventavano più consapevoli del fatto che, ad una scadenza non lontana, sarebbe loro toccato concorrere alla guida della comunità nazionale. Ed erano sollecitati e preparati proprio da maestri come <span about="https://w3id.org/moro/enoam/data/141322/v1/mention-4" class="mention person" id="mention-4" property="dcterms:references" resource="https://w3id.org/moro/enoam/data/jacques-maritain" typeof="deo:Reference">Maritain</span>. Naturalmente questa stessa esperienza veniva vissuta da coloro che, nel partito popolare, avevano già militato nella politica e restavano coerenti alle proprie idee. Sono questi i due filoni, confluiti nel raggruppamento dei cattolici democratici, i quali hanno operato nella vita italiana degli ultimi trent’anni.</p><p class="paragraph" data-counter="3" id="p-3"><em>D.: Qual è stata l’influenza del suo pensiero filosofico e della sua visione dell’impegno del cristiano nella storia?</em></p><p class="paragraph" data-counter="4" id="p-4">R.: L’influenza di <span about="https://w3id.org/moro/enoam/data/141322/v1/mention-5" class="mention person" id="mention-5" property="dcterms:references" resource="https://w3id.org/moro/enoam/data/jacques-maritain" typeof="deo:Reference">Maritain</span> sui cattolici italiani si manifesta attraverso alcune idee dominanti elaborate con rigore intellettuale e presentate con singolare forza emotiva. C’è innanzitutto il richiamo all’autonomia e, per così dire, al valore proprio della realtà temporale. Non si può guardare con indifferenza alla società, ai rischi di divisione e d’ingiustizia, alle ragioni di unità, al destino politico.</p><p class="paragraph" data-counter="5" id="p-5">Lo scopo che il cristiano si propone, riteneva <span about="https://w3id.org/moro/enoam/data/141322/v1/mention-6" class="mention person" id="mention-6" property="dcterms:references" resource="https://w3id.org/moro/enoam/data/jacques-maritain" typeof="deo:Reference">Maritain</span>, non è di fare del mondo il regno di Dio, ma di esso, secondo l’ideale storico delle diverse età, un luogo di vita pienamente umana, le cui strutture sociali abbiano come misura la giustizia e la dignità della persona.</p><p class="paragraph" data-counter="6" id="p-6">I caratteri pluralistico, personalistico, comunitario della società, che <span about="https://w3id.org/moro/enoam/data/141322/v1/mention-7" class="mention person" id="mention-7" property="dcterms:references" resource="https://w3id.org/moro/enoam/data/jacques-maritain" typeof="deo:Reference">Maritain</span> propone al cristiano nell’assolvimento del suo compito politico, sono espressione di originali esigenze e promuovono originali modi di azione. Venne da qui uno stimolo ad agire e, in un certo senso, per quanto grandi fossero i rischi, ad agire insieme. E vorrei ricordare, pensando a questa essenziale originalità che concorre a definire l’impegno del cristiano nella realtà sociale, la critica penetrante e pacata al capitalismo; la critica all’indifferenza dimostrata da tanti cristiani, come rilevava <span about="https://w3id.org/moro/enoam/data/141322/v1/mention-8" class="mention person" id="mention-8" property="dcterms:references" resource="https://w3id.org/moro/enoam/data/jacques-maritain" typeof="deo:Reference">Maritain</span>, all’epoca della giovinezza barbara e conquistatrice del capitalismo, verso la legge della condotta cristiana nel comportamento sociale. E si deve deplorare il fatto, aggiungeva, che il posto che il socialismo ha trovato vacante ed occupato con molti errori, non era stato invece occupato, invocando una filosofia sociale fondata sulla verità, da forze d’ispirazione cristiana, che avessero dato il segnale del movimento dell’emancipazione del lavoro. Non vi era qui un’indicazione precisa? Come vi era una indicazione precisa nel senso della convivenza e della tolleranza. Nel sistema dell’umanesimo cristiano di <span about="https://w3id.org/moro/enoam/data/141322/v1/mention-9" class="mention person" id="mention-9" property="dcterms:references" resource="https://w3id.org/moro/enoam/data/jacques-maritain" typeof="deo:Reference">Maritain</span> non c’è posto per gli errori, ma per coloro che, malgrado gli errori, hanno contribuito nella storia degli uomini a certi accrescimenti. Ed il dialogo, ogni dialogo, è aperto. Eravamo chiamati ad andare al di là della mera tolleranza, della mera ammissione del dissenso per un incontro più profondo, per una autentica dialettica democratica. Possiamo dire davvero oggi che egli ci ha stimolato, intellettualmente e moralmente, come forse nessun altro in questa età di una nuova esperienza cristiana e di un nuovo modo di essere del mondo. Ci era stata attribuita una precisa funzione. Per dirla con <span about="https://w3id.org/moro/enoam/data/141322/v1/mention-10" class="mention person" id="mention-10" property="dcterms:references" resource="https://w3id.org/moro/enoam/data/jacques-maritain" typeof="deo:Reference">Maritain</span>, il compito di agente di unità e di formazione, che il monarca svolgeva verso la città di un tempo, deve svolgerlo verso il nuovo ordine temporale la parte più evoluta politicamente e più devota del laicato cattolico e delle élites popolari. Abbiamo cercato di fare quel che era stato proposto come un dovere.</p><ol id="curatorNotes"><li about="https://w3id.org/moro/enoam/data/141322/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Jacques Maritain (1882-1973), filosofo francese, fu tra gli intellettuali che ispirarono il Concilio Vaticano II. <a href="#curatornote-ref-1">↑</a></li></ol></body></html>