<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ wdt: http://www.wikidata.org/prop/direct/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.248" name="dcterms.relation"/><meta content="10.48678/unibo/aldomoro1.2.1.248" name="dcterms.identifier"/><meta content="Moro, Aldo, [Istituzione della sezione Commercio con l’estero in alcuni Istituti tecnici-commerciali], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.248." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>[Istituzione della sezione Commercio con l’estero in alcuni Istituti tecnici-commerciali]</title>
<div id="mentionMeta"><meta about="https://w3id.org/moro/enoam/data/antonio-segni" typeof="foaf:Person"/><meta about="https://w3id.org/moro/enoam/data/antonio-segni" content="Antonio Segni" property="rdfs:label"/><meta about="https://w3id.org/moro/enoam/data/antonio-segni" property="owl:sameAs" resource="http://www.wikidata.org/entity/Q1240"/><meta about="https://w3id.org/moro/enoam/data/antonio-segni" content="antonio-segni" property="wdt:P1986"/><meta about="https://w3id.org/moro/enoam/data/antonio-segni" content="Segni, Antonio" property="skos:prefLabel"/></div>

<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>[Istituzione della sezione Commercio con l’estero in alcuni Istituti tecnici-commerciali]</h1><p class="paragraph" data-counter="1" id="p-1">Il disegno di legge<sup><a href="#curatornote-1" id="curatornote-ref-1">[1]</a></sup> tende a definire, da un punto di vista giuridico, una situazione determinatasi, fin dal 1946-47, in seguito all’istituzione di sezioni specializzate in taluni Istituti tecnici-commerciali. Furono organizzati, a titolo sperimentale, dei corsi di studio particolarmente adatti per la preparazione di ragionieri specializzati in commercio estero, senza nessun onere per lo Stato in quanto si tratta di istituti tecnici autonomi, il finanziamento dei quali viene assicurato mediante contributi di Enti locali. Questi corsi furono tenuti con successo e coloro i quali li avevano frequentati ebbero il titolo normale di ragionieri e periti commerciali. </p><p class="paragraph" data-counter="2" id="p-2">Adesso, visto che l’esperimento ha avuto successo, il <span about="https://w3id.org/moro/enoam/data/121248/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/antonio-segni" typeof="deo:Reference">Ministro della pubblica istruzione</span> propone di riconoscere legalmente queste sezioni e di attribuire, quindi, un titolo particolare ai diplomati di tali Istituti, i quali abbiano seguito quei corsi speciali. </p><p class="paragraph" data-counter="3" id="p-3">Mi pare che, in linea di massima, il disegno di legge possa essere approvato dalla Commissione in quanto tende a valorizzare una scuola tecnica professionale in un settore particolarmente importante della nostra economia, quale è quello del commercio con l’estero. </p><p class="paragraph" data-counter="4" id="p-4">Nel disegno di legge sottoposto al nostro esame, al primo articolo, si istituiscono legalmente tali corsi nei tre Istituti nei quali già funzionano. All’articolo 2 si dice che sarà emanato il regolamento per indicare il programma, il funzionamento di questi corsi. All’articolo 3 si definisce il titolo che spetta a coloro che abbiano seguito questi corsi. All’articolo 4 si stabilisce che gli istituti provvederanno al finanziamento di questi corsi con i propri mezzi di bilancio. </p><p class="paragraph" data-counter="5" id="p-5">L’articolo 5 applica a queste sezioni specializzate tutte le norme vigenti per le sezioni ordinarie degli istituti tecnici commerciali. Sull’articolo 6 vorrei richiamare l’attenzione della Commissione perché non mi pare che sia espressa con perfetta correttezza giuridica la posizione che vengono ad assumere questi corsi che già funzionano. Vi si dice infatti: «L’istituzione delle sezioni specializzate di cui all’articolo 1 ha effetto dall’anno scolastico 1946-47». </p><p class="paragraph" data-counter="6" id="p-6">In proposito, ho chiesto chiarimenti al Ministero, e ho potuto capire che la retrodatazione di questi corsi non ha altro significato pratico se non l’attribuzione del titolo speciale di «perito per il commercio estero» a coloro che seguirono oltre quelli normali, anche questi corsi sperimentali. Penso che sarebbe più esatto dire: «Agli studenti che, a partire dall’anno scolastico 1946-47, abbiano conseguito il diploma di abilitazione nei predetti Istituti frequentando i corsi specializzati istituiti a scopo sperimentale, verrà attribuito il titolo di cui all’articolo 3 della presente legge». Verrebbe così riconosciuto retroattivamente il titolo di perito e ragioniere specializzato per il commercio estero. Non so però se vi sia qualche altra esigenza da soddisfare attraverso questo riconoscimento retroattivo, e vorrei sentire in proposito il parere del sottosegretario<sup><a href="#curatornote-2" id="curatornote-ref-2">[2]</a></sup>. </p><p class="paragraph" data-counter="7" id="p-7">Un altro dubbio<sup><a href="#curatornote-3" id="curatornote-ref-3">[3]</a></sup> sorge per l’articolo 1 in cui si fa esplicito riferimento ai tre istituti dove questi corsi già sono stati istituiti; vale a dire, si adopera lo strumento della legge per istituire questo nuovo tipo di scuola negli istituti indicati, poi, nel comma successivo, si dice che analoghe sezioni potranno essere istituite in altri istituti. Di modo che dobbiamo pensare che presso altri istituti tali sezioni saranno istituite con decreto ministeriale, senza ricorrere ad una legge come si è fatto per questi tre istituti. Dal punto di vista formale, sarebbe stato più esatto istituire, in linea generale, questo tipo di istituto tecnico; poi, indicare gli istituti presso i quali questo tipo di corsi di studio doveva essere istituito. </p><p class="paragraph" data-counter="8" id="p-8">Ho voluto manifestare questi dubbi di carattere tecnico, nella convinzione che, in linea di massima, il disegno di legge meriti la vostra approvazione.</p><ol id="curatorNotes"><li about="https://w3id.org/moro/enoam/data/121248/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene presentando il disegno di legge in discussione.  <a href="#curatornote-ref-1">↑</a></li><li about="https://w3id.org/moro/enoam/data/121248/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Il Sottosegretario alla Pubblica istruzione nel VII governo De Gasperi è Raffaele Resta (1905-1973), giurista, docente di diritto amministrativo, politico, deputato nella I legislatura per il gruppo democratico cristiano.  <a href="#curatornote-ref-2">↑</a></li><li about="https://w3id.org/moro/enoam/data/121248/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro risponde al sottosegretario alla Pubblica Istruzione Raffaele Resta, il quale afferma di accettare l’emendamento ma solleva la necessità di regolamentare anche altri settori. <a href="#curatornote-ref-3">↑</a></li></ol></body></html>