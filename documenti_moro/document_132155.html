<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.155" name="dcterms.relation"/><meta content="10.48678/unibo/aldomoro1.3.2.155" name="dcterms.identifier"/><meta content="Moro, Aldo, [Discorso tenuto a Roma alla conferenza nazionale del turismo], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.155." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Discorso tenuto a Roma alla conferenza nazionale del turismo</title>
<div id="mentionMeta"><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/europa" typeof="dcterms:Location"/><meta about="https://w3id.org/moro/enoam/data/europa" content="Europa" property="rdfs:label"/><meta about="https://w3id.org/moro/enoam/data/europa" property="owl:sameAs" resource="http://www.wikidata.org/entity/Q46"/><meta about="https://w3id.org/moro/enoam/data/achille-corona" typeof="foaf:Person"/><meta about="https://w3id.org/moro/enoam/data/achille-corona" content="Achille Corona" property="rdfs:label"/><meta about="https://w3id.org/moro/enoam/data/achille-corona" property="owl:sameAs" resource="http://www.wikidata.org/entity/Q3604352"/><meta about="https://w3id.org/moro/enoam/data/achille-corona" content="Corona, Achille" property="skos:prefLabel"/><meta about="https://w3id.org/moro/enoam/data/cassa-del-mezzogiorno" typeof="foaf:Organization"/><meta about="https://w3id.org/moro/enoam/data/cassa-del-mezzogiorno" content="Cassa per il Mezzogiorno" property="rdfs:label"/><meta about="https://w3id.org/moro/enoam/data/cassa-del-mezzogiorno" property="owl:sameAs" resource="http://www.wikidata.org/entity/Q3661906"/></div>

<div id="footnoteMeta"><meta about="https://w3id.org/moro/enoam/data/michele-cento" typeof="foaf:Person"/><meta about="https://w3id.org/moro/enoam/data/michele-cento" content="Michele Cento" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1 class="title">Discorso tenuto a Roma alla conferenza nazionale del turismo </h1><p class="paragraph" data-counter="1" id="p-1">È con viva soddisfazione che prendo la parola, nel corso di questa Conferenza Nazionale del Turismo, così opportunatamente indetta ed organizzata dal Ministero del Turismo e dello Spettacolo, per portare il mio cordiale saluto agli operatori del turismo, ai dirigenti degli enti pubblici nazionali e locali, ai lavoratori che settore dedicano la propria attività.</p><p class="paragraph" data-counter="2" id="p-2">Vorrei innanzitutto rilevare l’ampia e qualificata partecipazione che caratterizza questo Congresso e che esprime, di per sé, il vivo impegno, che sarà certo confermato dall’andamento del dibattito, per un compiuto approfondimento dei problemi del settore.</p><p class="paragraph" data-counter="3" id="p-3">Ma io desidero inoltre cogliere questa occasione per dirvi che il Governo è pienamente consapevole dell’importanza del settore turistico per lo sviluppo dell’economia e della società italiana e che, proprio per ciò, esso intende stimolarne, indirizzarne e coordinarne l’ulteriore espansione. Consapevolezza, la nostra, fondata sulla constatazione di quanto il turismo ha contribuito al progresso economico del nostro Paese dagli anni dell’immediato dopoguerra ad oggi e dall’importanza determinante che esso ha assunto nella nostra struttura produttiva. Bastano alcuni dati, pochi ma significativi, per cogliere questo rilevante significato ed apprezzare le molteplici energie che esso ha saputo esprimere.</p><p class="paragraph" data-counter="4" id="p-4">Anzitutto desidero ricordare l’intensa attività di investimento in attrezzature ricettive che ha permesso, in un primo tempo, di porre riparo alle pesanti distruzioni del periodo bellico per poi dar vita ad un’espansione veramente notevole. Si pensi che dai 186000 posti letto disponibili nel nostro Paese alla fine della guerra siamo passati all’attuale disponibilità di 1.076.000.</p><p class="paragraph" data-counter="5" id="p-5">Questa espansione trova corrispondenza nel numero delle aziende che operano nel settore che sono oggi oltre 317.000 mentre erano solo 20.000 nel 1949. Il turismo impiega direttamente oltre 270.000 unità lavorative, e determina, indirettamente, un’occupazione molto più rilevante. L’ammontare dei servizi prestati in un anno dall’industria turistica, a fronte della domanda espressa da consumatori nazionali e stranieri, può essere valutata in un ordine di grandezza non discosto dai 2000 miliardi di lire. Cifra, questa, che pone il turismo tra le maggiori attività economiche del nostro Paese. </p><p class="paragraph" data-counter="6" id="p-6">La ricordata espansione ha permesso all’industria alberghiera nazionale di raggiungere il primo posto in <span about="https://w3id.org/moro/enoam/data/132155/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/europa" typeof="deo:Reference">Europa</span> ed il secondo nel mondo per le dimensioni delle attrezzature ed i livelli qualitativi della ricettività.</p><p class="paragraph" data-counter="7" id="p-7">Se esaminiamo poi i nostri conti con l’estero, non possiamo non osservare che l’apporto del turismo al loro equilibrio e alla consistenza delle riserve valutarie italiane assume un rilievo tutto particolare del quale abbiamo trovato conferma anche nelle recenti vicende congiunturali della nostra economia. Abbiamo cioè potuto constatare che il nostro paese, grazie alle bellezze naturali di cui è così riccamente dotato e patrimoni artistici che caratterizzano le nostre città, è, mediante una valida organizzazione turistica, pienamente in grado di compensare la mancanza di disponibilità di materie prime e di fonti di energia, indispensabili allo sviluppo di un paese moderno e per le quali si deve ricorrere a crescenti importazioni. Le statistiche sono molto eloquenti a riguardo e mi limito qui a ricordarne solo di dati più significativi e recenti. Nel 1965 fra le poste attive della bilancia dei pagamenti sono stati iscritti 805 miliardi di lire derivanti dalle spese dei forestieri nel nostro Paese; il saldo attivo della stessa voce, dedotte cioè le spese degli italiani all’estero, è risultato di 663 miliardi di lire, maggiore di oltre il 28 per cento rispetto a quello registrato nel 1964. Il saldo netto del turismo ha rappresentato pertanto il 66 per cento del saldo attivo della bilancia dei pagamenti e, mentre ha completamente compensato il deficit della bilancia commerciale, ha apportato un ulteriore arricchimento di 367 miliardi alle nostre riserve valutarie. </p><p class="paragraph" data-counter="8" id="p-8">Il turismo esercita poi una funzione insostituibile come elemento di propulsione per lo sviluppo delle nostre esportazioni industriali, quanto fa di tutta l’<span about="https://w3id.org/moro/enoam/data/132155/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> una permanente mostra dei nostri prodotti e dal luogo, perciò, una preziosa opera di diffusione capillare delle nostre produzioni, diffondendo la conoscenza tradizionale gusto dell’alto livello tecnico che la caratterizza. Ciò ha rappresentato una componente, non irrilevante, della notorietà che il marchio italiano si è conquistato sui mercati mondiali e che sarebbe stato veramente difficile poter prevedere fino un decennio fa. Ma un altro, e non secondario, contributo il turismo fornisce alla soluzione dei problemi di un equilibrato sviluppo economico del nostro paese. Esso rappresenta infatti un elemento prezioso, per il progresso delle zone più arretrate che sono proprio quelli che hanno le maggiori riserve potenziali di attrattiva turistica verso le quali deve orientarsi un processo di ricerca di nuove aree di espansione delle nostre attrezzatura ricettive.</p><p class="paragraph" data-counter="9" id="p-9">Questo processo è già iniziato negli anni scorsi, ma certamente molto ancora in questo è possibile fare. E allora il turismo, con la sua capacità di essere grande strumento di redistribuzione della ricchezza, di dar vita a inizative diffuse nello spazio, di attrarre nuove categorie di imprenditori, anche piccoli, anche di tipo familiare, all’esercizio di un’attività economica in grande sviluppo, potrà essere elemento determinante della nostra politica economica rivolta ad una più equilibrata distribuzione delle ricchezze tra le varie regioni e contribuire al superamento della depressione che ancora caratterizza il Mezzogiorno ed altre zone del nostro Paese. </p><p class="paragraph" data-counter="10" id="p-10">L’imponente espansione del settore turistico si è potuta realizzare per l’impegno che gli operatori economici hanno posto iniziative per molti versi difficili, mantenendo anche nei momenti delle difficoltà congiunturali un grande senso di responsabilità di cui sono stati prova la stabilità dei prezzi e l’elevato ritmo di investimenti nel settore dell’edilizia turistica. </p><p class="paragraph" data-counter="11" id="p-11">Questa attività degli operatori, in gran parte dell’iniziativa privata, non può non ottenere il nostro doveroso e cordiale riconoscimento. Ma è pur giusto ricordare anche qui l’impegno con il quale il Governo ha guardato alla politica turistica, condotta in modo meditato ed organico, per difendere ed accrescere la competitività del nostro Paese su di un mercato, quale quello turistico, che, col progresso tecnico ed economico dei mezzi di trasporto moderni, ha oramai assunto dimensioni mondiali.</p><p class="paragraph" data-counter="12" id="p-12">In questa visione molteplici e proficui sono stati gli sforzi per un coordinamento delle azioni delle varie amministrazioni dello Stato compiuti dal Ministero competente ed assecondati da tutto il Governo. È infatti ben chiaro che il turismo dà vita ad un multiforme complesso di fenomeni che devono essere considerati nella loro globalità e richiamano, pertanto, l’attenzione di molti settori della Pubblica Amministrazione.</p><p class="paragraph" data-counter="13" id="p-13">Tale nuovo e più profondo impegno dello Stato per il sostegno ed il potenziamento di un’attività economica che sempre più condiziona il progresso dell’intera collettività nazionale, è testimoniato dal fatto che, pur in momenti non facili, sono state deliberate apprezzabili integrazioni del bilancio del Ministero del Turismo e dello Spettacolo. Ricordo qui le leggi finanziarie che hanno permesso l’effettuazione di ricerche di mercato e di campagne di propaganda negli Stati Uniti d’America e in 14 Paesi europei e reso possibile un maggiore sforzo organizzativo e propagandistico nonché gli interventi in favore di iniziative per il turismo dei giovani e dei lavoratori.</p><p class="paragraph" data-counter="14" id="p-14">Con le ricordate leggi finanziarie del 1964 la spesa a carico del bilancio dello Stato per l’organizzazione turistica ha avuto un impulso mai riscontrato nel passato e nel 1966 ha raggiunto la cifra di circa 11 miliardi di lire.</p><p class="paragraph" data-counter="15" id="p-15">Desidero poi richiamare alla vostra attenzione alla nuova legge sulla <span about="https://w3id.org/moro/enoam/data/132155/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/cassa-del-mezzogiorno" typeof="deo:Reference">Cassa per il Mezzogiorno</span>, che prevede stanziamenti per 100 miliardi di lire nel quinquennio 1966-’70 in favore degli insediamenti turistici e delle attrezzature alberghiere ed i programmi di spesa relativi alle grandi opere infrastrutturali e cioè alla viabilità ordinaria, alle autostrade, ai trafori, ai porti ed aeroporti, alla rete ferroviaria. </p><p class="paragraph" data-counter="16" id="p-16">Nel ricordare qui lo sforzo che lo Stato ha compiuto per venire incontro alle crescenti esigenze del settore turistico, non mi nascondo che problemi sono ancora aperti e che proprio per un sereno esame di essi questa Conferenza è stata organizzata. A essi dedicheremo, anche mediante una più continua ed intensa partecipazione del <span about="https://w3id.org/moro/enoam/data/132155/v1/mention-2" class="mention person" id="mention-2" property="dcterms:references" resource="https://w3id.org/moro/enoam/data/achille-corona" typeof="deo:Reference">Ministro</span> per il Turismo al Comitato per la programmazione, il nostro responsabile impegno per garantire un ulteriore sviluppo del turismo nazionale. </p><p class="paragraph" data-counter="17" id="p-17">Mi sia consentito ora di soffermarsi brevemente anche sui profondi valori sociali propri dell’attività turistica, i quali, se esaltati ed indirizzati nella giusta direzione, possono contribuire al progresso, non solo economico, ma umano, della nostra società. </p><p class="paragraph" data-counter="18" id="p-18">Il turismo ha infatti una eccezionale capacità di accrescere le possibilità e le opportunità di sviluppo dei valori umani individuali. Le società contemporanee risultano caratterizzate da produzioni e consumi di sempre maggiori dimensioni, dall’incremento della meccanizzazione e della automazione dei processi produttivi, da una crescente standardizzazione dei modi di vita. E se da questi fenomeni siamo tratti a cogliere, certamente con apprensione, gli aspetti di generale “massificazione” che incombono sugli uomini del nostro tempo, dobbiamo però essere convinti che proprio dalle opportunità presentateci dalle stesse grandi produzioni, dalla introduzione dei moderni processi tecnologici e dal conseguente progressivo affrancamento dell’attività lavorativa dobbiamo trarre elementi compensativi rispetto al processo di massificazione.</p><p class="paragraph" data-counter="19" id="p-19">Non possiamo rifiutare il grande processo di sviluppo industriale ed economico, dal quale solamente possono essere risolti annosi problemi della nostra società ed assicurato un sostanziale miglioramento del tenore di vita per tutti i cittadini, per rincorrere, in una evasione dalla realtà, l’antistorica utopia di maggiori libertà individuali insiti in una concezione di civiltà pre-industriale. Siamo convinti che la civiltà moderna abbia in sé la possibilità di garantire ed approfondire gli inalienabili diritti della persona umana e che l’aumento di risorse economiche e di tempo libero che essa è in grado di mettere a disposizione di tutti, specie dei lavoratori, debba e possa essere valorizzato in questa prospettiva di una vita più libera e più umana. </p><p class="paragraph" data-counter="20" id="p-20">Il turismo assume perciò un valore molto più ampio di quello meramente economico, che, anche se importantissimo non può essere considerato in modo esclusivo. Esso può rappresentare, in un fecondo scambio fra i popoli, momento essenziale di un equilibrato progresso civile, nel quale l’espansione delle attività produttive non può essere disgiunta da un più ricco ed articolato livello di utilizzazione del tempo libero, che sia, per tutti, espressione di libertà e occasione di arricchimento dei valori spirituali e culturali propri della personalità umana.</p><p class="paragraph" data-counter="21" id="p-21">È in questa prospettiva che riteniamo debba essere considerato il fenomeno dell’espansione turistica nel mondo contemporaneo in quanto a questa attività è congeniale la capacità di realizzare un nuovo rapporto della persona con la natura, con la storia, con l’arte e con le tradizioni dei popoli. Un fatto di dignità e libertà umana.</p><p class="paragraph" data-counter="22" id="p-22">Non ci nascondiamo certo che l’attività turistica non può neppure essa, sfuggire a certi aspetti della massificazione dei consumi e pertanto della produzione industrializzata dei servizi, anche perché sul turismo deve essere sempre più aperto a tutti e non riservato a pochi privilegiati. A tutti e specie ai lavoratori, i quali per le fatiche ed il logorio di un’intensa partecipazione all’attività produttiva devono poter fare del tempo libero una reale occasione di reintegrazione della loro personalità.</p><p class="paragraph" data-counter="23" id="p-23">Ed è proprio per questo che è necessario il nostro impegno affinché il turismo, nel suo concreto manifestarsi e nelle sue strutture organizzative, non ignori le ragioni più profonde che, anche se talvolta in forma non pienamente consapevole, ad esso danno vita.</p><p class="paragraph" data-counter="24" id="p-24">La necessità dunque di fare del turismo un aspetto importante del completo sviluppo della nostra società e l’esigenza di operare per una sua larga diffusione, che punti insieme sull’acquisizione di sempre nuove quote dei flussi internazionali e di sempre nuove categorie di cittadini italiani alle possibilità di un turismo moderno organizzato in modo economico ed efficiente, pongono all’industria turistica del nostro Paese il problema di una razione programmazione dell’espansione delle attrezzature, dell’acquisizione di nuove aree, dell’adeguamento delle reti infrastrutturali, specie in considerazione dell’evoluzione tecnologica ed economica che già possiamo intravedere nei mezzi di trasporto. Anche le strutture aziendali dovranno evolversi e nuove funzioni imprenditoriali potranno trovare ampie prospettive al livello dell’intermediazione e della organizzazione integrata dei servizi turistici. Tutto ciò richiederà a noi tutti un impegno concorde; agli imprenditori perché colgano con coraggioso slancio le grandi possibilità che si offrono al turismo italiano, inserendo le loro attività in un quadro organico che, in una politica di programmazione economica, il Ministero per il Turismo saprà loro offrire; ai poteri pubblici per tuto quanto di loro competenza, sia per agevolare l’attività degli imprenditori, sia per operare direttamente specie nei settori delle grandi infrastrutture. Vorrei qui ricordare, ancora una volta, quali grandi prospettive siano state offerte al turismo della realizzazione della rete autostradale<sup><a href="#curatornote-1" id="curatornote-ref-1">[1]</a></sup> e quali nuove possibilità i programmi impostati in questo settore dischiudono soprattutto per l’apertura di nuove zone del Paese al flusso del turismo nazionale ed internazionale. </p><p class="paragraph" data-counter="25" id="p-25">È mio dovere rivolgere però un appello a tutti gli operatori del settore turistico, perché l’espansione delle attrezzature e l’acquisizione di nuove aree avvengano sempre con un civile rispetto dei valori che abbiamo ricordato, affinché possano essere mantenute vive le ragioni più profonde ed autentiche di una vera civiltà turistica e non si rischi di annullare, con un processo che potremmo definire d autodistruzione, il turismo stesso.</p><p class="paragraph" data-counter="26" id="p-26">È evidente che calcoli speculativi, limitati al breve periodo, in una più ampia visione temporale si manifestano, oltre che antisociali, anche inutili e dannosi.</p><p class="paragraph" data-counter="27" id="p-27">È però anche mio dovere affermare qui che il potere pubblico vigilerà con il necessario rigore, nell’azione legislativa ed amministrativa, perché la collettività nazionale non sia resa nel suo primario interesse alla protezione della natura, del paesaggio, delle bellezze artistiche e dei ricordi storici che costituiscono ricchezza insostituibile del nostro paese e la vera base su cui si è sviluppata e si svilupperà ancora la nostra industria turistica.</p><p class="paragraph" data-counter="28" id="p-28">Quanto siamo venuti dicendo sui problemi del turismo sarebbe un discorso incompleto, se non fosse inserito in una più ampia visione del processo di espansione economica del nostro Paese.</p><p class="paragraph" data-counter="29" id="p-29">È evidente, infatti, che il progredire dell’attività turistica è strettamente condizionato all’espansione del tempo libero, in una situazione di generale incremento dei redditi. Ogni crisi o pausa nel processo di sviluppo economico del Paese non può non ripercuotersi sulle attività turistiche, e di ciò abbiamo una dimostrazione nelle esperienze di questi anni, nei quali alle difficoltà economiche generali, derivanti dalle note vicende congiunturali, ha fatto riscontro una sensibile caduta del ritmo di incremento delle attività turistiche.</p><p class="paragraph" data-counter="30" id="p-30">D’altra parte è chiaro che, mentre riconosciamo il prezioso apporto della componente estera del nostro turismo, non possiamo rassegnarci a puntare, per l’espansione dell’attività turistica, esclusivamente sull’afflusso di cittadini stranieri nel nostro Paese.</p><p class="paragraph" data-counter="31" id="p-31">Il Governo ritiene pertanto di dovere, anche davanti a tutti i rappresentati del settore turistico, riaffermare la sua determinazione di porre in essere le condizioni necessarie ad una vigorosa ripresa del processo di espansione economica che miri alla piena utilizzazione delle risorse disponibili nel nostro Paese. Abbiamo dovuto superare non lievi difficoltà, ed è bene non dimenticarlo, per riportare il nostro sistema economico ad un giusti equilibrio, per ritrovare quella sostanziale stabilità dei prezzi e del valore della moneta senza della quale non è pensabile una espansione reale e duratura.</p><p class="paragraph" data-counter="32" id="p-32">Perseguendo queste finalità, abbiamo sempre avuto presente che la stabilizzazione è in funzione della ripresa del processo di espansione e che in tale prospettiva hanno senso e trovano giustificazione i sacrifici e le difficoltà che tanti italiani hanno dovuto affrontare nelle vicende congiunturali degli ultimi anni.</p><p class="paragraph" data-counter="33" id="p-33">Ed è infatti ispirandosi a questa visione che il Governo, raggiunti i necessari risultati sulla via della stabilizzazione, ha subito orientato la sua politica economica verso le esigenze della ripresa, manovrando in tal senso lo strumento della spesa pubblica. Abbiamo potuto così constatare che dal secondo semestre dell’anno scorso il nostro sistema economico ha ritrovato ritmi di espansione che, anche se non ancora del tutto soddisfacenti, manifestano la efficacia della politica intrapresa. Non ci accontentiamo tuttavia dei successi ottenuti e siamo ben consci che essa deve essere rafforzata e stimolata perché non subentrino fasi di stagnazione e possano raggiungersi quegli obiettivi, in termini di occupazione e di livello di reddito, che sono necessari per l’equilibrio ed il progresso della nostra società.</p><p class="paragraph" data-counter="34" id="p-34">Anche per il corrente esercizio l’attuazione dei programmi di spesa pubblica già decisi determinerà un sensibile rafforzamento del mercato interno creando, in tal modo, obiettive occasioni per un’ulteriore espansione delle attività produttive. Sappiamo che il nostro sistema economico ha la possibilità di sopportare gli stimoli impressi dai programmi di spesa pubblica e siamo fiduciosi che essi determineranno un aumento delle attività ed una maggiore occupazione delle risorse disponibili. Saremo tuttavia sempre vigilanti perché non si manifestino pericolose tensioni sul mercato monetario e nel livello dei prezzi, tali da annullare i risultati perseguiti con la politica di questi anni.</p><p class="paragraph" data-counter="35" id="p-35">Non ci si stupirà perciò se l’atteggiamento del Governo è attento e, se necessario, severo. I dinieghi che abbiamo detto che diremo, certo con rammarico, ma fermamente, in forza della visione complessiva che noi abbiamo della realtà nazionale, in forza della nostra indeclinabile responsabilità, non mirano a precludere l’auspicato progresso degli uomini e dei gruppi sociali, ma anzi a dischiudere ed avvicinare questa prospettiva nel solo modo possibile e cioè di un ordinato e giusto sviluppo. Non vogliono mortificare, ma esaltare la vita sociale della Nazione. </p><p class="paragraph" data-counter="36" id="p-36">È compito del Governo assumere degli atteggiamenti ed esercitare i suoi poteri. Ma il Governo non è onnipotente come qualcuno mostra di ritenere. Un Governo democratico, benché pronto ad adempiere tutti i suoi doveri, non può fare a meno di una certa misura di autodisciplina sociale, senza la quale l’economia e le istituzioni possono essere compromesse. La sua fermezza, in regime democratico, è necessaria, ma non sufficiente. Ecco perché ho rivolto e rivolge moniti alla libera società italiana, affinché, nell’esercizio della sua inalienabile libertà, non pregiudichi il suo avvenire, le sue prospettive di sviluppo, la sua stessa libertà in una visione unilaterale e chiusa dei problemi, in una tensione che non può trovare il suo compiuto e rapido appagamento.</p><p class="paragraph" data-counter="37" id="p-37">È questo un invito ad accompagnare alla libertà quel senso di responsabilità che la presidia e l’assicura. È un invito rivolto da chi ha fiducia che la libertà, in ogni momento, possa trovare da sé la giusta via, indicare il limite dell’interesse generale nell’ambito del quale soltanto possono essere salvaguardati anche gli interessi dei singoli e delle categorie. Lo spero, io credo che le necessarie risorse di saggezza, di equilibrio e di misura vi siano in questa nostra società democratica che vogliamo conservare e sviluppare. Ed ho fiducia perciò che l’inquietudine che si manifesta in alcuni aspetti della nostra vita sociale possa essere superata con una più matura riflessione. È questa la via per la graduale ed ordinata soluzione dei tanti problemi oggi proposti.</p><p class="paragraph" data-counter="38" id="p-38">Questa grande assemblea, sensibile ed attenta, mi richiama alle virtù profonde del popolo italiano, alla sua capacità di affrontare e superare, come tante altre volte nella sua storia, le prove più difficili. Augurando successo ai vostri lavori, augurando successo alla vostra preziosa attività, desidero esprimere la mia fiducia nell’avvenire di libertà e di giustizia del nostro Paese. </p><ol id="curatorNotes"><li about="https://w3id.org/moro/enoam/data/132155/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Il riferimento è specialmente al completamento dell’Autostrada del Sole, Milano-Napoli, inaugurata il 4 ottobre del 1964 alla presenza dello stesso Moro. <a href="#curatornote-ref-1">↑</a></li></ol></body></html>