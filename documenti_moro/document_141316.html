<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.1.316" name="dcterms.relation"/><meta content="10.48678/unibo/aldomoro1.4.1.316" name="dcterms.identifier"/><meta content="Moro, Aldo, Un programma preciso nelle cifre e nei tempi, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Al ministero degli Esteri e all’opposizione nel partito (giugno 1968 – maggio 1973), a cura di Guido Formigoni e Agostino Giovagnoli, edizione e nota storico-critica di Enrico Palumbo, Bologna, Università di Bologna, 2021. DOI: https://doi.org/10.48678/unibo/aldomoro1.4.1.316." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Al ministero degli Esteri e all’opposizione nel partito (giugno 1968 – maggio 1973), 2021" name="description"/><title>Un programma preciso nelle cifre e nei tempi</title>
<div id="mentionMeta"><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/partito-socialista-italiano" typeof="foaf:Organization"/><meta about="https://w3id.org/moro/enoam/data/partito-socialista-italiano" content="Partito Socialista Italiano" property="rdfs:label"/><meta about="https://w3id.org/moro/enoam/data/partito-socialista-italiano" property="owl:sameAs" resource="http://www.wikidata.org/entity/Q590750"/><meta about="https://w3id.org/moro/enoam/data/comunita-economica-europea" typeof="foaf:Organization"/><meta about="https://w3id.org/moro/enoam/data/comunita-economica-europea" content="Comunità Economica Europea" property="rdfs:label"/><meta about="https://w3id.org/moro/enoam/data/comunita-economica-europea" property="owl:sameAs" resource="http://www.wikidata.org/entity/Q52847"/><meta about="https://w3id.org/moro/enoam/data/europa" typeof="dcterms:Location"/><meta about="https://w3id.org/moro/enoam/data/europa" content="Europa" property="rdfs:label"/><meta about="https://w3id.org/moro/enoam/data/europa" property="owl:sameAs" resource="http://www.wikidata.org/entity/Q46"/></div>

<div id="footnoteMeta"><meta about="https://w3id.org/moro/enoam/data/enrico-palumbo" typeof="foaf:Person"/><meta about="https://w3id.org/moro/enoam/data/enrico-palumbo" content="Enrico Palumbo" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>Un programma preciso nelle cifre e nei tempi</h1><p class="paragraph" data-counter="1" id="p-1">Mi pare naturale che in questo momento di dibattito politico si guardi al futuro più che al passato. Ma può essere utile il richiamo all’esperienza.</p><p class="paragraph" data-counter="2" id="p-2">Io resto convinto che, dando avvio alla politica di centrosinistra, fosse soprattutto necessario definirne la piattaforma, rendere il più possibile omogenee le forze impegnate ed accreditare, mano a mano, la coalizione di fronte al Paese. Il centro-sinistra doveva cessare di essere, come dire, una forzatura, una stranezza, una risposta contingente ad uno stato di necessità, per diventare espressione di una evoluzione che coinvolgeva i partiti disponibili, per realizzare la massima possibile corrispondenza tra società e Stato. L’inizio fu perciò lento e faticoso. Di fronte agli avvenimenti non era facile trovare un minimo di reazione comune e di linguaggio comune. Ma furono realizzati sensibili progressi. Quel che è accaduto negli ultimi anni sta però a dimostrare, io credo, il valore preminente della stabilità, della solidità del quadro politico. Non ho bisogno di essere convinto che ciò è del tutto insufficiente e che, entro questa cornice, è indispensabile inserire contenuti significativi di azione di governo, dare soddisfazione alle naturali spinte riformatrici. Ma senza stabilità politica tutto si dissolve. Il Paese, privato di una guida sicura, finirebbe per sbandare paurosamente, con il che le riforme sarebbero messe in forse e risulterebbe contestata la stessa linea di più avanzata democrazia.</p><p class="paragraph" data-counter="3" id="p-3">È poi vero che non s’è fatta, da che dura questa politica ed in particolare nel quinquennio ‘63-’68, nessuna riforma? In questa critica c’è una notevole esagerazione. Non c’è dubbio però che l’iniziativa in questo campo è stata insufficiente per molteplici ragioni.</p><p class="paragraph" data-counter="4" id="p-4">La riforma progettata scatenava le reazioni di interessi colpiti o che si ritenevano colpiti e le semplici resistenze psicologiche legate a stati d’animo, tradizioni ed ideali. Pesava la sfavorevole congiuntura economica. Ed infine in misura, direi, predominante il divario dei tempi di realizzazione di una riforma rispettivamente in sede governativa ed in sede parlamentare specie tenendo conto della struttura bicamerale.</p><p class="paragraph" data-counter="5" id="p-5">Questo divario è enorme e solo in misura limitata esso può essere colmato da innovazioni regolamentari e da prassi di più stringata discussione e di più celere lavoro. È del resto comprensibile che le preoccupazioni d’opinione pubblica, alle quali accennavo innanzi, si manifestassero e pesassero nel lento e stentato <em>iter</em> di approvazione delle leggi. Ed a questo proposito bisognerà pure inventare qualche cosa in termini politici, se non si vuole ridurre la nostra ad una democrazia delle intenzioni.</p><p class="paragraph" data-counter="6" id="p-6">Nel dibattito parlamentare dunque una parte rilevante del programma di centro-sinistra non riuscì a trovare la sua sanzione. Non può essere però sottovalutato il fatto che esso è stato articolato pressoché interamente in disegni di legge, tutti accettati dai partiti impegnati. Benché molti temi siano ancora attuali ed interessanti le soluzioni proposte, non faccio certo questo richiamo con la pretesa di offrire materiale utile per il dialogo che sembra si voglia condurre con il <span about="https://w3id.org/moro/enoam/data/141316/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/partito-socialista-italiano" typeof="deo:Reference">Partito socialista</span>. Il tempo corre veloce specie per una società inquieta come la nostra. E tuttavia gli accordi raggiunti, talvolta con difficoltà, nello slancio che caratterizzò questa politica, stanno a dimostrare che sui problemi essenziali intese sono possibili ed anche con indicazioni precise. È un incoraggiamento per coloro che dovranno tessere di nuovo la trama della politica di centro-sinistra.</p><p class="paragraph" data-counter="7" id="p-7">Avendo presenti le due legislature trascorse, caratterizzate entrambe dalla politica di centro-sinistra, vi sono dunque numerosi ed utili punti di riferimento. Riprendere quel che è rimasto incompiuto o inattuato, aggiornare il programma con spirito critico sulla base dell’esperienza e delle nuove esigenze, evitare un dannoso massimalismo, avere una ferma volontà politica (che non sia oggetto di verifica a rapide successive scadenze), creare un rapporto tale tra Governo e Parlamento che accentui le responsabilità di quest’ultimo e gli faccia prendere in carico, pur senza passività e sempre in confronto con le opposizioni, la traduzione legislativa della politica del Governo: tutto questo è necessario e possibile. Resistenze certo non mancheranno. Chi potrebbe stupirsene? Ma l’autorità del Governo e la sua capacità di parlare al Paese dovrebbero essere sufficienti a dissipare i disagi meramente psicologici, a chiarire i limiti entro i quali incideranno le riforme, a persuadere l’opinione pubblica che alcune revisioni sono dettate da motivi di razionalità, ci allineano con i più progrediti Paesi europei, sono inevitabili e giuste. È impensabile che un atteggiamento serio e chiaro non riesca a convincere del carattere anacronistico ed iniquo di alcune posizioni privilegiate e parassitarie e ad isolare gl’irriducibili alla voce della ragione, evitando di alimentare, nella confusione, la sempre latente reazione fascista.</p><p class="paragraph" data-counter="8" id="p-8">Non c’è alcun dubbio dunque che una ripresa della politica di centro-sinistra debba essere necessariamente caratterizzata da una seria azione riformatrice. La impongono le condizioni del Paese. La sollecitano ragioni di sviluppo economico. La richiede lo stesso significato innovativo di questa politica, la quale coinvolge forze popolari restate lungamente all’opposizione. Che senso avrebbe questa nuova presenza, realizzata non senza difficoltà e sacrifici, se essa non comportasse la creazione di più giusti equilibri sociali e politici, se non risultasse evidente che lo Stato non è uno strumento di coercizione, non è difensore del privilegio, ma, esso stesso, opportunamente guidato, una forza liberatrice e realizzatrice di giustizia? Che i socialisti chiedano di rendere significativa la loro partecipazione è del tutto comprensibile. Se essi devono pagare un prezzo in termini di politica generale, di rinunzia a talune tesi più avanzate, di un certo isolamento sulla sinistra, altri deve pagare il prezzo, neppure troppo alto, di una reale volontà di rinnovamento.</p><p class="paragraph" data-counter="9" id="p-9">Io sono convinto che proprio in una logica rigorosa di governo (nella quale entra anche la programmazione come espressione di una politica economica globale e razionale) risiede il fondamento di una politica riformatrice non dispersiva, non punitiva ed invece organica, misurata, attenta alle compatibilità, capace di mobilitare, per la sua rapidità e serietà, i necessari consensi di opinione pubblica. Bisogna infatti evitare la dispersione e la improvvisazione. Si è detto che, per ogni progetto, bisogna indicare una cifra. Ed è vero. Ma, per ogni progetto, bisogna pure indicare un tempo, quello che occorre per la realizzazione che non s’identifica completamente con l’approvazione parlamentare. E come le cifre, anche i tempi devono essere tra loro compatibili. Ciò richiede che sia indicato un ordine di priorità dal più urgente al meno urgente. L’approvazione del Piano, misure per la ripresa economica, riorganizzazione dello Stato, un netto avvio dell’azione delle Regioni, un aggiornamento della legislazione sui diritti civili (amministrazione della giustizia e codici), riforma della scuola come elemento essenziale di sviluppo economico e civile, potenziamento della ricerca scientifica, sicurezza sociale e sanità, infrastrutture economiche e sociali comprendendovi edilizia ed urbanistica, informazione e radiotelevisione. Sono i temi sul tappeto. Non c’è arbitrio nell’identificarli come i più urgenti e non rinviabili.</p><p class="paragraph" data-counter="10" id="p-10">Nella ripresa dello sviluppo economico includo naturalmente tutto quello che può diminuire il preoccupante divario, di recente registrato, tra l’<span about="https://w3id.org/moro/enoam/data/141316/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> ed altri Paesi più evoluti della <span about="https://w3id.org/moro/enoam/data/141316/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/comunita-economica-europea" typeof="deo:Reference">Comunità Europea</span><sup><a href="#curatornote-1" id="curatornote-ref-1">[1]</a></sup>. Abbiamo una indicazione ben precisa; bisogna europeizzare la nostra economia. Il riferirsi a società caratterizzate da efficienza produttiva e da civile e dignitosa convivenza, può aiutare a superare alcuni punti di frizione, alcuni dissensi tra i partiti. In realtà quando si parla di riforme, in larga misura, ci si riferisce ad adeguamenti ed ammodernamenti di strutture che altri Paesi in <span about="https://w3id.org/moro/enoam/data/141316/v1/mention-7" class="mention place" id="mention-7" property="dcterms:references" resource="https://w3id.org/moro/enoam/data/europa" typeof="deo:Reference">Europa</span> hanno già corretto. Abbiamo dunque dei modelli ai quali rifarci, modelli democratici, i quali dovrebbero incoraggiare la nostra opinione pubblica a dare il suo sostegno a disegni riformatori. La partecipazione socialista ad una coalizione di centro-sinistra non vuol dire scelta classista, ma significa certamente una forte spinta democratica.</p><p class="paragraph" data-counter="11" id="p-11">Si è rifatta in questi ultimi tempi evidente la minaccia fascista come per un organico disegno di provocazione rivolto a condizionare le libere scelte del Parlamento italiano. Non c’è dubbio che quest’altro segnale di allarme dev’essere preso estremamente sul serio. Comporta una prevenzione, uno scoraggiamento del disordine mediante un’iniziativa di carattere squisitamente politico. Un indirizzo democratico stabile e sostenuto da una forte base popolare, infatti, è già per se stesso una precisa ed utile indicazione. Proprio in situazioni fluide ed incerte si fa strada la tentazione di giocare su di una opinione pubblica emotiva, per mettere in discussione il nostro meccanismo costituzionale ed il suo potere di decisione. È però anche necessaria una rigorosa vigilanza dello Stato democratico, una prontezza alla repressione senza alcuna debolezza o indulgenza. Non c’è dubbio che il tema dell’ordine pubblico ha in questo momento un particolare rilievo. Ma penso che nessuno immagini di estrarre questo punto, sia pure essenziale, dal contesto programmatico di cui abbiamo parlato fin qui. Siamo d’accordo tutti nel considerare l’ordine pubblico come un aspetto dell’ordine democratico, di cui si vuole promuovere una più compiuta attuazione. Il nostro è un impegno globale. Abbiamo bisogno di realismo ed insieme di slancio. Il realismo servirà a difenderci dalla astrattezza e dalla demagogia. Lo slancio dall’inerzia, dalla lentezza e da una sostanziale indifferenza, ormai inconcepibile.</p><p class="paragraph" data-counter="12" id="p-12">Non c’è tempo da perdere. L’ultima occasione per un’<span about="https://w3id.org/moro/enoam/data/141316/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> moderna e civile è questa.</p><ol id="curatorNotes"><li about="https://w3id.org/moro/enoam/data/141316/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> La Comunità economica europea (Cee), fondata il 25 marzo 1957 a Roma da Repubblica Federale Tedesca, Francia, Italia, Paesi Bassi, Belgio e Lussemburgo, è l’organizzazione regionale finalizzata all’integrazione dei mercati e delle economie dei paesi aderenti. <a href="#curatornote-ref-1">↑</a></li></ol></body></html>