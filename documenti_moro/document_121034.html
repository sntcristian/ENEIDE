<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ wdt: http://www.wikidata.org/prop/direct/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.034" name="dcterms.relation"/><meta content="10.48678/unibo/aldomoro1.2.1.034" name="dcterms.identifier"/><meta content="Moro, Aldo, [Lavoro e pianificazione. I principi dei rapporti sociali (economici)], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.034." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>[Lavoro e pianificazione. I principi dei rapporti sociali (economici)]</title>
<div id="mentionMeta"><meta about="https://w3id.org/moro/enoam/data/lelio-basso" typeof="foaf:Person"/><meta about="https://w3id.org/moro/enoam/data/lelio-basso" content="Lelio Basso" property="rdfs:label"/><meta about="https://w3id.org/moro/enoam/data/lelio-basso" property="owl:sameAs" resource="http://www.wikidata.org/entity/Q3229281"/><meta about="https://w3id.org/moro/enoam/data/lelio-basso" content="lelio-basso" property="wdt:P1986"/><meta about="https://w3id.org/moro/enoam/data/lelio-basso" content="Basso, Lelio" property="skos:prefLabel"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>[Lavoro e pianificazione. I principi dei rapporti sociali (economici)]</h1><p class="paragraph" data-counter="1" id="p-1">[L’onorevole Moro] Dichiara<sup><a href="#curatornote-1" id="curatornote-ref-1">[1]</a></sup> di non essere d’accordo con l’onorevole <span about="https://w3id.org/moro/enoam/data/121034/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/lelio-basso" typeof="deo:Reference">Basso</span><sup><a href="#curatornote-2" id="curatornote-ref-2">[2]</a></sup> circa l’opportunità di discutere soltanto principi generali, e sostiene che invece di arrivare ad una formulazione frettolosa si debbano discutere in blocco tutti i problemi, anche in vista della loro collocazione. </p><p class="paragraph" data-counter="2" id="p-2">[L’onorevole Moro] Si dichiara<sup><a href="#curatornote-3" id="curatornote-ref-3">[3]</a></sup> d’accordo con l’onorevole <span about="https://w3id.org/moro/enoam/data/121034/v1/mention-1" class="mention person" id="mention-1" property="dcterms:references" resource="https://w3id.org/moro/enoam/data/lelio-basso" typeof="deo:Reference">Basso</span> circa la necessità di regolare la materia dei contratti collettivi di lavoro, trattandosi di una questione giuridica, più che di una questione economica. </p><p class="paragraph" data-counter="3" id="p-3">Rileva che, parlando di contratti collettivi di lavoro, si entra in una materia giuridica, e pertanto è compito della prima Sottocommissione vedere attraverso quali strumenti si attua l’accordo nella vita economica e come si regolano i Consigli di lavoro. È del parere che la prima Sottocommissione si debba occupare non solo della materia dei contratti collettivi di lavoro, ma anche del problema della personalità giuridica dei sindacati e della loro funzione di rappresentanza nei confronti degli appartenenti alla categoria. Sono problemi indissolubilmente connessi alla dichiarazione che si fa della libertà di associazione per ragioni economiche. </p><p class="paragraph" data-counter="4" id="p-4">Per quanto riguarda l’osservazione circa i limiti della formula, se essa cioè debba essere comprensiva di tutte le possibili associazioni per gli interessi economici e riguardare, per esempio, anche gli utenti e i consumatori che possono talvolta associarsi per la difesa dei propri interessi, gli sembra che l’espressione adottata sia equivoca. L’espressione «per il miglioramento delle condizioni di lavoro e della vita economica», può ritenersi soddisfacente quando sia riferita ai lavoratori: in senso stretto, ma se fosse estesa ad altra categoria potrebbe far nascere dei dubbi. Propone pertanto che essa sia emendata nel modo seguente: «per la difesa degli interessi economici».</p><p class="paragraph" data-counter="5" id="p-5">[L’onorevole Moro] Dichiara<sup><a href="#curatornote-4" id="curatornote-ref-4">[4]</a></sup> che occorre affrontare il problema del lavoro in quanto problema sociale e problema economico. Ha l’impressione che, dopo la triste esperienza degli ultimi anni, vi sia una certa tendenza a tornare in qualche modo indietro, cioè a respingere fuori della regolamentazione giuridica materie che per un naturale progresso civile erano state a mano a mano sottratte alla libertà arbitrale e portate verso il campo dei diritti. Era questo un progresso per cui finalmente la materia del lavoro non era più affidata alla libertà arbitrale dei singoli, ma era portata nel campo della regolamentazione giuridica, col principio che lo Stato non regola soltanto le generalissime condizioni di esercizio della libertà individuale, ma interviene in materia economica sociale in una misura e per dei fini che si possono e si devono determinare. Quindi ritiene che, pur essendo tutti d’accordo sulla necessità di stabilire quello strumento di libertà che è il sindacato per la tutela dei diritti dei lavoratori, si debba domandare se il lavoro della Sottocommissione, che ha una certa sua autonomia, non risulterebbe insignificante, se a questo punto non si affermasse anche quello che deve essere il principio ispiratore della futura legislazione sul lavoro e che deve offrire lo strumento per risolvere i problemi del lavoro. </p><p class="paragraph" data-counter="6" id="p-6">In una precedente discussione si è accantonato un articolo in cui si parlava di una pianificazione dell’economia, perché è stato osservato che si trattava di una materia da discutere a fondo. Ma forse in quella questione, per il momento accantonata, rientrava l’esigenza da parte della collettività di armonizzare i conflitti di carattere economico che possono sorgere, per esempio, tra lavoratori e consumatori. Non ci si deve fissare sui conflitti tra datori di lavoro e lavoratori, ma si deve guardare alla vita economica, la quale è fatta di urti e di interessi tra uomini, alla funzione giuridica della collettività, che è quella di creare le condizioni di armonia per la vita economica. </p><p class="paragraph" data-counter="7" id="p-7">In definitiva, la collettività deve intervenire allo scopo di regolare gli urti che avvengono tra gli uomini, soprattutto in materia economica. Esprime il parere che la Costituzione della nuova <span about="https://w3id.org/moro/enoam/data/121034/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> non può prescindere dal risolvere organicamente questo problema e rivendica alla prima Sottocommissione il compito di affermare che la nuova <span about="https://w3id.org/moro/enoam/data/121034/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, in così larga parte socialcomunista e in così larga parte democristiana, è orientata nel senso di un effettivo progresso sociale. Oggi si deve creare una realtà nuova, cioè uno Stato di popolo; ma a questo Stato si devono attribuire dei poteri, in modo che esso possa rappresentare la sua funzione armonizzatrice e coordinatrice ed esercitare tutti quegli interventi nell’ambito della vita economica che sono essenziali per dare ordine e stabilità all’organizzazione sociale.</p><ol id="curatorNotes"><li about="https://w3id.org/moro/enoam/data/121034/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene sollevando una questione di metodo nella discussione del tema in oggetto. <a href="#curatornote-ref-1">↑</a></li><li about="https://w3id.org/moro/enoam/data/121034/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Lelio Basso (1903-1978), avvocato, politico, deputato all’Assemblea costituente per il gruppo del partito socialista italiano di unità proletaria. Si veda la voce del DBI, a firma Piero Craveri, vol. 34, 1988. <a href="#curatornote-ref-2">↑</a></li><li about="https://w3id.org/moro/enoam/data/121034/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene nel dibattito sulla prima parte dell’articolo in discussione e relativamente alla questione sollevata dall’onorevole Lelio Basso circa il disciplinamento dei contratti collettivi di lavoro. <a href="#curatornote-ref-3">↑</a></li><li about="https://w3id.org/moro/enoam/data/121034/v1/curatornote-4" id="curatornote-4" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene nel dibattito sul ruolo dello Stato nel campo economico-sociale, dal disciplinamento del diritto di sciopero alla questione della pianificazione economica.  <a href="#curatornote-ref-4">↑</a></li></ol></body></html>