<!DOCTYPE html>
<html><head><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.046" name="dcterms.relation"/><meta content="10.48678/unibo/aldomoro1.2.1.046" name="dcterms.identifier"/><meta content="Moro, Aldo, Presenza spirituale, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.046." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Presenza spirituale</title>


</head><body><h1>Presenza spirituale</h1><p class="paragraph" data-counter="1" id="p-1">Nei momenti di storia di ricchi avvenimenti – tale è questo in cui viviamo – è naturale che il cristiano si domandi se egli eserciti un’influenza e quale nella vita dell’umanità. Perché di questi eventi che si svolgono incalzanti, pieni di riflessi, di interferenze, di conseguenze, di questi eventi che riempiono le cronache dei giornali ed attirano, distraendola da ogni altro obiettivo, l’attenzione degli uomini, il nome cristiano o l’intenzione cristiana o tratti inconfondibili della storia cristiana sono per lo più assenti, in quanto è un procedere efficace di idee che si traducono in atto, la nostra storia sembra avere ben poco di cristiano. E questa assenza ci punge di dolore e desta in noi interrogativi ansiosi, quasi che di per sé sola sia una smentita agli ideali in cui crediamo e che pur sollecitano la nostra azione private pubblica.</p><p class="paragraph" data-counter="2" id="p-2">Eppure la storia non è fatta di ciò che la cronaca registra e gli avvenimenti vistosi – guerre e paci, lotte interne, assillanti preoccupazioni economiche – per grandi ed importanti che siano, non solo non esauriscono il senso di vita che si esprime nella storia e la fa procedere, ma appena ne rappresentano la scorza esteriore.</p><p class="paragraph" data-counter="3" id="p-3">Di quel che gli uomini non conoscono che non si può schematizzare, che non si può raccontare, tanta parte è spirito cristiano che si muove, opera, informa di sé. Quello stesso che noi facciamo sensibilmente al modo degli altri, scendendo, come pur nostro dovere, sul terreno ove la lotta è più viva, assume valore e significato per questa invisibile energia che lo muove e sostiene, per questa origine più profonda, per questa meta più lontana. Certo alimentare di azioni un invisibile corso di storia è un atto di coraggio. Ma appunto la nostra fede non è chiara divisione di contorni reali e definiti, ma una profonda attenzione dello spirito che sa vedere con altro sguardo che non sia l’umano. Una fede autentica apre vie nuove e profonde, dà vita ad una storia che non è comparabile con la vicenda di ogni giorno, ha risorse di fiducia e di speranza che non si esauriscono per un fallimento e sorpassano di gran lunga ogni concreto prodotto della sempre deficiente azione dell’uomo.</p><p class="paragraph" data-counter="4" id="p-4">Così noi operiamo in uno spazio immenso e con un effetto incommensurabile. Di queste cose non si parla, perché esse non si possono ridire. E che varrebbe, del resto, parlarne? Neppure gioverebbe a rafforzare e confortare la fede che ha una sua certezza interiore sufficiente a spingere e sostenere in ogni rischio l’azione. La quale si insinua impercettibile nei piccoli spazi lasciati liberi dagli avvenimenti immani e predilige, poiché deve pur provarsi in qualche cosa di concreto, la interiorità dell’uomo, i rapporti senza risonanza dei piccoli ambienti, i colloqui di tenuissimi accenti che non sanno e non vogliono nulla mutare.</p><p class="paragraph" data-counter="5" id="p-5">Anche la vita pubblica del cristiano ha questa singolare struttura, la predilezione dei silenzi, dell’intimità, della personalità. Soprattutto in questo senso non possiamo essere collettivisti, perché l’esperienza storica dello spirituale passa e ripassa per l’uomo.</p><p class="paragraph" data-counter="6" id="p-6">E quand’anche infine il nostro dovere di uomini ci sospinge ad essere attori degli avvenimenti vistosi – guerre, paci, lotte, competizioni economiche – noi possiamo essere coerenti alla nostra premessa, possiamo fare con un nostro inconfondibile modo, operare quel che operano gli altri – poiché la necessità è quella – ma non come gli altri. Perché sappiamo che non si comincia e non si finisce in quel punto. </p><p class="paragraph" data-counter="7" id="p-7"> Ed anche questo fare a modo nostro quel che tutti fanno, quel che tutti i secoli hanno visto svolgere come una fatalità, anche questo è un altissimo dovere. Non possiamo esigere per noi una sorte speciale e cose inconfondibili, mentre è il nostro spirito coraggioso e pronto che può tracciare i lineamenti caratteristici di un’umanità nuova. Domandiamoci, se troppe volte non siamo assenti per difetto di questa capacità spirituale, di questa risorsa interiore. Quell’assenza che ci punge, anche quando sappiamo di essere gli attori di quella storia, anche quando gli avvenimenti hanno un’etichetta cristiana. Veramente molte cose sono da rifare. Se non si stabilisce questa presenza di noi a noi stessi, questa limpida coscienza di un divenire spirituale, è vano sperare una efficace presenza cristiana nel mondo. Sinché le nostre cose hanno gli stessi contorni delle altre, sinché manca lo spirito nuovo, nessuna etichetta che porti il nostro nome può farci sentire presenti, mentre tali non siamo.</p></body></html>