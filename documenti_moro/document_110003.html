<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.1.0.003" name="dcterms.relation"/><meta content="10.48678/unibo/aldomoro1.1.0.003" name="dcterms.identifier"/><meta content="Moro, Aldo, Il Castello Svevo, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 1, Gli anni giovanili (1932-1946), a cura di Gaetano Crociata e Paolo Trionfini, edizione e nota storico-critica di Tiziano Torresi, Bologna, Università di Bologna, 2021. DOI: https://doi.org/10.48678/unibo/aldomoro1.1.0.003." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Gli anni giovanili (1932-1946), 2021" name="description"/><title>Il Castello Svevo</title>
<div id="mentionMeta"><meta about="https://w3id.org/moro/enoam/data/bari" typeof="dcterms:Location"/><meta about="https://w3id.org/moro/enoam/data/bari" content="Bari" property="rdfs:label"/><meta about="https://w3id.org/moro/enoam/data/bari" property="owl:sameAs" resource="http://www.wikidata.org/entity/Q3519"/><meta about="https://w3id.org/moro/enoam/data/federazione-universitaria-cattolica-italiana" typeof="foaf:Organization"/><meta about="https://w3id.org/moro/enoam/data/federazione-universitaria-cattolica-italiana" content="Federazione Universitaria Cattolica Italiana" property="rdfs:label"/><meta about="https://w3id.org/moro/enoam/data/federazione-universitaria-cattolica-italiana" property="owl:sameAs" resource="http://www.wikidata.org/entity/Q3091708"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>Il Castello Svevo</h1><p class="paragraph" data-counter="1" id="p-1">Lo troviamo di fronte al mare, separato oggi da una ampia strada alberata, che passa là dove prima l’acqua lambiva appena e squassava con forza la base turrita; poco distante la suggestiva armonica cattedrale romanica; più in là la mole vetusta protettrice di S. Nicola. Un complesso architettonico monumentale tra i più interessanti d’<span about="https://w3id.org/moro/enoam/data/110003/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>.</p><p class="paragraph" data-counter="2" id="p-2">Il Castello ha sette secoli di storia barese. È stato in passato il valido protettore di <span about="https://w3id.org/moro/enoam/data/110003/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/bari" typeof="deo:Reference">Bari</span>, dalle incursioni ostili; oggi, che non basta più un castello per potente che sia, a trattenere un nemico, esso vive di un mondo di tradizioni e di memorie, esso parla alla città sua il linguaggio di queste memorie, perché dal passato essa tragga la forza operosa di un fulgido avvenire. Ma sa ancora esprimere, questo nostro monumento, a chi lo guardi e lo ammiri con l’animo disposto a sentire, la poesia delle cose passate, che uscite dal mondo della realtà, ne hanno perduti i duri contorni, e, vivendo tra le memorie, che la fantasia col passare del tempo addolcisce e idealizza, non hanno nulla di meschino o volgare, ma dicono solo quel ch’è vero, bello, grande.</p><p class="paragraph" data-counter="3" id="p-3">Chi non vorrà, sia pure per poco, ammirare il giuoco pittoresco di luci e di ombre, la massa di pietra scura dorata, un po’ annerita dal tempo, diruta qua e là, con le torri nere e cupe? Abbiamo un po’ tutti bisogno di rinfrescarci al contatto con le cose pure e belle, di vivere per qualche istante fuori di noi, di sognare questo mondo di poesia, così raro purtroppo in questo dinamico novecento. </p><p class="paragraph" data-counter="4" id="p-4">Lo si veda di giorno o di notte, il Castello ha le sue bellezze sempre nuove da rivelare. Il sole, illuminandolo appieno, ne metterà in rilievo la forza armonica delle linee, quasi ringiovanendolo tra tanto verde che lo circonda; nella quasi oscurità della sera perderanno rilievo i concreti contorni, fatto quasi più grande e più misterioso; o la luna fugherà appena l’ombra più cupa dei suoi recessi, ce lo farà più vicino, dando una delicata chiarezza alla pietra dorata?</p><p class="paragraph" data-counter="5" id="p-5">È bene distinguere nella magnifica costruzione, il Castello vero e proprio e la bellissima cinta bastionata. Su tre lati girava un fossato, sul quarto era il mare. I blocchi quadrati, a bugnato e forte rilievo, contribuiscono a far scaturire un senso di potenza dal complesso della costruzione. I muri di cinta si spingono innanzi a scarpata, con angoli, salienti acutissimi, mentre tutto intorno corre un toro vigoroso, attorno al quale si snoda una leggera teoria di archetti e beccatelli. Dopo il ponte di accesso, a mezzogiorno, ci si trova dinanzi al vecchio castello di forma trapezoidale, con cortile centrale e bellissime torri quadrate, a finestre elegantissime. </p><p class="paragraph" data-counter="6" id="p-6">Questa gemma dell’architettura pugliese, che vanta altri capolavori, testimoni di una civiltà secolare, aggiunge una nuova attrattiva alla sede del XXII Congresso <span about="https://w3id.org/moro/enoam/data/110003/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">fucino</span>. Nessun <span about="https://w3id.org/moro/enoam/data/110003/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">fucino</span> d’<span about="https://w3id.org/moro/enoam/data/110003/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, tra una relazione generale e una [di] facoltà, vorrà mancare di visitarlo. Non se ne troverà pentito.</p><p><em>Aldo Moro</em></p></body></html>