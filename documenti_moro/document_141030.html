<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.1.030" name="dcterms.relation"/><meta content="10.48678/unibo/aldomoro1.4.1.030" name="dcterms.identifier"/><meta content="Moro, Aldo, Uscire dall’indifferenza, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Al ministero degli Esteri e all’opposizione nel partito (giugno 1968 – maggio 1973), a cura di Guido Formigoni e Agostino Giovagnoli, edizione e nota storico-critica di Enrico Palumbo, Bologna, Università di Bologna, 2021. DOI: https://doi.org/10.48678/unibo/aldomoro1.4.1.030." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Al ministero degli Esteri e all’opposizione nel partito (giugno 1968 – maggio 1973), 2021" name="description"/><title>Uscire dall’indifferenza</title>
<div id="mentionMeta"><meta about="https://w3id.org/moro/enoam/data/emilio-colombo" typeof="foaf:Person"/><meta about="https://w3id.org/moro/enoam/data/emilio-colombo" content="Emilio Colombo" property="rdfs:label"/><meta about="https://w3id.org/moro/enoam/data/emilio-colombo" property="owl:sameAs" resource="http://www.wikidata.org/entity/Q312058"/><meta about="https://w3id.org/moro/enoam/data/emilio-colombo" content="Colombo, Emilio" property="skos:prefLabel"/><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/><meta about="https://w3id.org/moro/enoam/data/napoli" typeof="dcterms:Location"/><meta about="https://w3id.org/moro/enoam/data/napoli" content="Napoli" property="rdfs:label"/><meta about="https://w3id.org/moro/enoam/data/napoli" property="owl:sameAs" resource="http://www.wikidata.org/entity/Q2634"/><meta about="https://w3id.org/moro/enoam/data/impegno-democratico" typeof="foaf:Organization"/><meta about="https://w3id.org/moro/enoam/data/impegno-democratico" content="Impegno Democratico" property="rdfs:label"/></div>

<div id="footnoteMeta"><meta about="https://w3id.org/moro/enoam/data/enrico-palumbo" typeof="foaf:Person"/><meta about="https://w3id.org/moro/enoam/data/enrico-palumbo" content="Enrico Palumbo" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>Uscire dall’indifferenza</h1><p class="paragraph" data-counter="1" id="p-1">Un discorso dell’on. <span about="https://w3id.org/moro/enoam/data/141030/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/emilio-colombo" typeof="deo:Reference">Colombo</span><sup><a href="#curatornote-1" id="curatornote-ref-1">[1]</a></sup>, uomo politico di primo piano e leader della corrente d’<span about="https://w3id.org/moro/enoam/data/141030/v1/mention-15" class="mention organization" id="mention-15" property="dcterms:references" resource="https://w3id.org/moro/enoam/data/impegno-democratico" typeof="deo:Reference">impegno democratico</span><sup><a href="#curatornote-2" id="curatornote-ref-2">[2]</a></sup>, è sempre un fatto interessante ed importante. A maggior ragione lo è quello pronunziato qualche giorno fa e che costituisce la piattaforma congressuale del raggruppamento, come si suole ancora chiamarlo, doroteo. È probabilmente per questo che «Il Popolo» non lo ha confinato nella «Tribuna del Congresso»<sup><a href="#curatornote-3" id="curatornote-ref-3">[3]</a></sup> ma lo ha collocato in buona evidenza e con spazio adeguato nella prima pagina. Il discorso è assai articolato e complesso e non può quindi esserne dato un giudizio esauriente in una breve nota. Ci limiteremo perciò ad alcune osservazioni.</p><p class="paragraph" data-counter="2" id="p-2">Vi è, nel pensiero espresso dall’on. <span about="https://w3id.org/moro/enoam/data/141030/v1/mention-1" class="mention person" id="mention-1" property="dcterms:references" resource="https://w3id.org/moro/enoam/data/emilio-colombo" typeof="deo:Reference">Colombo</span>, la preoccupazione, che richiama talvolta anche nelle parole valutazioni compiute dall’on. Moro, di salvaguardare in tutto il suo significato e nelle sue ancora inesplorate e non esaurite possibilità, la formula politica fatta propria al Congresso di <span about="https://w3id.org/moro/enoam/data/141030/v1/mention-12" class="mention place" id="mention-12" property="dcterms:references" resource="https://w3id.org/moro/enoam/data/napoli" typeof="deo:Reference">Napoli</span> dalla <span about="https://w3id.org/moro/enoam/data/141030/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span><sup><a href="#curatornote-4" id="curatornote-ref-4">[4]</a></sup>. Noi siamo d’accordo con lui o, se si vuole, egli è d’accordo con noi nel ritenere questo il giusto equilibrio politico del Paese in questo momento e dal quale non è possibile spostarsi, per andare in altra direzione, quale che essa sia.</p><p class="paragraph" data-counter="3" id="p-3">Questo è un principio accettato da tutti noi. La coalizione di centro-sinistra è cosa importante ed insostituibile, da presidiare perciò, almeno secondo il nostro giudizio, con un vigoroso e convinto impegno della <span about="https://w3id.org/moro/enoam/data/141030/v1/mention-9" class="mention organization" id="mention-9" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>, il che dovrebbe escludere al suo interno irragionevoli preclusioni ed accordi di potere. L’on. <span about="https://w3id.org/moro/enoam/data/141030/v1/mention-2" class="mention person" id="mention-2" property="dcterms:references" resource="https://w3id.org/moro/enoam/data/emilio-colombo" typeof="deo:Reference">Colombo</span> ha poi lamentato una certa decadenza ed insufficienza della formula di centro-sinistra, manifestatasi ad un momento della sua attenzione con l’effetto di renderla meno vitale e capace, perciò, di adempiere alla sua funzione di guida politica. E tuttavia senza pretesa alcuna di sopravvalutarla non mancò, si può dire, in quella esperienza un consenso di opinione pubblica ed un atteggiamento di serenità e di fiducia. Ma era questo forse solo un dato psicologico, politicamente irrilevante. Esemplificando, poi, l’on. <span about="https://w3id.org/moro/enoam/data/141030/v1/mention-3" class="mention person" id="mention-3" property="dcterms:references" resource="https://w3id.org/moro/enoam/data/emilio-colombo" typeof="deo:Reference">Colombo</span> ha voluto distinguere tra gradualismo e ritardo, doveroso il primo, deplorevole il secondo. In verità differenziare le due cose non è sempre agevole. Ed anche chi ha vissuto quella esperienza, in una costante ed estenuante mediazione tra i Ministri della spesa che insistentemente chiedevano ed il Ministro del finanziamento che, cifre alla mano e con comprensibile rammarico, lungamente negava e rigorosamente delimitava le risorse necessarie<sup><a href="#curatornote-5" id="curatornote-ref-5">[5]</a></sup>, avrebbe difficoltà a considerare questo atteggiamento in modo diverso da come ebbe a valutarlo, corrispondente cioè al compito istituzionale di ciascuno, legato ad un dato di coscienza e ad un responsabile giudizio politico. E così chi ha vissuto quella esperienza ha solo mediato e mai forzato la situazione e sospinto ad agire contro coscienza. Gli esempi si potrebbero moltiplicare tra il faticoso reperimento dei mezzi necessari al piano della scuola e quello, addirittura drammatico nelle sue varie fasi, relativo alla legge sulle pensioni previdenziali<sup><a href="#curatornote-6" id="curatornote-ref-6">[6]</a></sup>. Siamo convinti che ciascuno ha fatto il proprio dovere e che è perciò fuori di luogo una anche velata polemica retrospettiva. Se mai si potrebbe domandare, senza malizia, se la mancata presentazione della legge finanziaria sulle regioni, finora surrogata da un’iniziativa parlamentare, sia espressione di gradualismo o un fatto di ritardo<sup><a href="#curatornote-7" id="curatornote-ref-7">[7]</a></sup>.</p><p class="paragraph" data-counter="4" id="p-4">Si parla poi nel discorso, in termini di superamento di posizioni unilaterali ed insufficienti, di efficientismo dal fiato corto e di nominalismo, esso pure, dal fiato corto. Ma l’on. Moro conosce e riconosce le cose e sa che la politica non può essere esangue. Solo riteneva e ritiene che le cose debbano avere un’anima in forza del dialogo democratico e della scelta significativa e coerente di alleanze appropriate. Gli osservatori si domandano, se il discorso d’<span about="https://w3id.org/moro/enoam/data/141030/v1/mention-17" class="mention organization" id="mention-17" property="dcterms:references" resource="https://w3id.org/moro/enoam/data/impegno-democratico" typeof="deo:Reference">Impegno democratico</span> sia di sinistra o di destra. Ma la richiesta è in certo senso mal posta, perché su tutto prevale, e crediamo in buona fede, l’esigenza di detenere il potere, di essere governo nella <span about="https://w3id.org/moro/enoam/data/141030/v1/mention-10" class="mention organization" id="mention-10" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> come la <span about="https://w3id.org/moro/enoam/data/141030/v1/mention-11" class="mention organization" id="mention-11" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> è governo nel Paese. E questa vocazione ha in sé medesima fatalmente un accento conservatore, una ragione di ordinare e dominare a fronte del movimento che è nelle cose e nelle forze politiche. Non è un appunto, ma una constatazione. A ciascuno la propria funzione. Ma nasce da qui l’ambivalenza che è nel discorso dell’on. <span about="https://w3id.org/moro/enoam/data/141030/v1/mention-4" class="mention person" id="mention-4" property="dcterms:references" resource="https://w3id.org/moro/enoam/data/emilio-colombo" typeof="deo:Reference">Colombo</span>, aperto sì verso tutti, ma allo stesso modo e per la stessa ragione. Non si sente qui la preoccupazione di acquisire, come un dato prioritario, le forze che possono meglio qualificare la politica prescelta e la cui assenza è stata accettata senza drammi e senza un serio sforzo di superamento. Ma vi sarà poi un mutamento durante e dopo il Congresso? Sembrerebbe difficile cogliere una preoccupazione ed una tensione ideale nella olimpica indifferenza dell’on. <span about="https://w3id.org/moro/enoam/data/141030/v1/mention-5" class="mention person" id="mention-5" property="dcterms:references" resource="https://w3id.org/moro/enoam/data/emilio-colombo" typeof="deo:Reference">Colombo</span>. Chi può, se può, dia una mano. Ma soprattutto al <span about="https://w3id.org/moro/enoam/data/141030/v1/mention-14" class="mention organization" id="mention-14" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Partito</span> e al Paese è giusto e naturale che si pensi noi, d’<span about="https://w3id.org/moro/enoam/data/141030/v1/mention-16" class="mention organization" id="mention-16" property="dcterms:references" resource="https://w3id.org/moro/enoam/data/impegno-democratico" typeof="deo:Reference">impegno democratico</span>.</p><p class="paragraph" data-counter="5" id="p-5">Tale sembra essere la conclusione di questo discorso.</p><ol id="curatorNotes"><li about="https://w3id.org/moro/enoam/data/141030/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Emilio Colombo (1920-2013), esponente politico della Democrazia cristiana, nel governo Rumor era ministro del Tesoro. <a href="#curatornote-ref-1">↑</a></li><li about="https://w3id.org/moro/enoam/data/141030/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> “Impegno democratico” era il nome della corrente dorotea. L’uso del minuscolo è nell’originale. <a href="#curatornote-ref-2">↑</a></li><li about="https://w3id.org/moro/enoam/data/141030/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> «Tribuna del Congresso» era lo spazio che il foglio della Dc dedicava agli interventi precongressuali degli esponenti delle varie correnti del partito. <a href="#curatornote-ref-3">↑</a></li><li about="https://w3id.org/moro/enoam/data/141030/v1/curatornote-4" id="curatornote-4" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> L’VIII congresso della Democrazia cristiana del 27-31 gennaio 1962, svoltosi a Napoli, aveva visto prevalere la linea di Aldo Moro in favore del centro-sinistra. <a href="#curatornote-ref-4">↑</a></li><li about="https://w3id.org/moro/enoam/data/141030/v1/curatornote-5" id="curatornote-5" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Si ricordi che questo era stato lungamente proprio il ruolo di Colombo nei gabinetti Moro, in quanto titolare del Tesoro. <a href="#curatornote-ref-5">↑</a></li><li about="https://w3id.org/moro/enoam/data/141030/v1/curatornote-6" id="curatornote-6" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> I temi della scuola e delle pensioni erano stati problematici per i governi Moro: sulla scuola erano caduti sia il Moro I sia il Moro II, mentre la riforma delle pensioni era affondata a fine legislatura nel 1968. <a href="#curatornote-ref-6">↑</a></li><li about="https://w3id.org/moro/enoam/data/141030/v1/curatornote-7" id="curatornote-7" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Nel 1969 non era ancora stata approvata una legge finanziaria per le regioni, che sarebbero nate con le elezioni dell’anno successivo. <a href="#curatornote-ref-7">↑</a></li></ol></body></html>