<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.1.031" name="dcterms.relation"/><meta content="10.48678/unibo/aldomoro1.3.1.031" name="dcterms.identifier"/><meta content="Moro, Aldo, [La scuola oggi e domani], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, Segretario della DC (1959-1963), a cura di Leopoldo Nuti e Paolo Pombeni, edizione e nota storico-critica di Valentina Casini, Bologna, Università di Bologna, 2021. DOI: https://doi.org/10.48678/unibo/aldomoro1.3.1.031." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Segretario della DC (1959-1963), 2021" name="description"/><title>[La scuola oggi e domani]</title>
<div id="mentionMeta"><meta about="https://w3id.org/moro/enoam/data/angelo-salizzoni" typeof="foaf:Person"/><meta about="https://w3id.org/moro/enoam/data/angelo-salizzoni" content="Angelo Salizzoni" property="rdfs:label"/><meta about="https://w3id.org/moro/enoam/data/angelo-salizzoni" property="owl:sameAs" resource="http://www.wikidata.org/entity/Q3617210"/><meta about="https://w3id.org/moro/enoam/data/angelo-salizzoni" content="Salizzoni, Angelo" property="skos:prefLabel"/><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/></div>

<div id="footnoteMeta"><meta about="https://w3id.org/moro/enoam/data/valentina-casini" typeof="foaf:Person"/><meta about="https://w3id.org/moro/enoam/data/valentina-casini" content="Valentina Casini" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1 class="title-1">[La scuola oggi e domani]</h1><p>Egregio Signor Direttore<sup><a href="#curatornote-1" id="curatornote-ref-1">[1]</a></sup>,</p><p class="paragraph" data-counter="1" id="p-1">l’amico <span about="https://w3id.org/moro/enoam/data/131031/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/angelo-salizzoni" typeof="deo:Reference">Salizzoni</span><sup><a href="#curatornote-2" id="curatornote-ref-2">[2]</a></sup> mi ha passato la sua richiesta, in verità molto discreta, di un articolo o almeno di una pagina per il fascicolo speciale della Rivista da Lei diretta dedicato alla Scuola italiana. Poiché Ella mostra di rendersi ben conto della difficoltà pratica in cui mi trovo per poter meditatamente preparare un articolo, non ho bisogno di ulteriori giustificazioni e gradirà ugualmente perciò che io risponda alla sua richiesta minore. Innanzi tutto rallegrandomi per la felice iniziativa che, non dubito, nel risultato corrisponderà all’ideazione e contribuirà a diffondere una più riflessa conoscenza delle questioni scolastiche, alla soluzione delle quali la <span about="https://w3id.org/moro/enoam/data/131031/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> si sente decisamente impegnata, e non da ora. Un partito largamente rappresentativo di tutti i ceti sociali come quello democratico cristiano non può non essere interessato a realizzare per tutti una larga disponibilità dei beni culturali, a premessa e garanzia sostanziale di un retto esercizio dei diritti politici e sociali e del correlativo adempimento dei corrispondenti doveri. Perché ogni cittadino sia in condizioni di realizzare il pieno sviluppo della propria personalità e di svolgere, secondo le proprie possibilità e la propria scelta, un’attività o una funzione che concorra al progresso materiale o spirituale della società, è necessario: assicurare una compiuta istruzione di base indispensabile per partecipare consapevolmente alla vita associata; promuovere l’armonico sviluppo della formazione umana e di quella professionale, fornendo la preparazione necessaria per 1’esercizio di una concreta attività lavorativa nei vari settori della produzione, della trasformazione e della distribuzione; perfezionare la preparazione necessaria per le professioni pratiche ai giovani che si avviano a costituire i quadri tecnici intermedi; aggiornare la preparazione professionale a livello universitario; incrementare la ricerca scientifica.</p><p class="paragraph" data-counter="2" id="p-2">In breve, una efficiente politica della cultura sta alla base ed è al centro di una democrazia reale. In questo quadro, quale emerge da una rapida parafrasi di alcuni articoli fondamentali della Costituzione, la scuola, o meglio gli istituti scolastici secondo la concezione tradizionale, rivelano sempre più il loro carattere strumentale e parziale, quando addirittura non si dimostrano ai limiti dell’anacronismo; comunque i nodi non si potranno sciogliere esclusivamente in sede scolastica, anche se il soffermarsi prevalentemente sui problemi scolastici possa dare un’impressione diversa. Certo è che nella situazione italiana la scuola non appare ancora un fattore pienamente di sviluppo economico-sociale, se vogliamo guardare a questo aspetto, né un luogo nel quale sia possibile generalmente una pienezza di formazione, mentre si sente già nella talvolta straordinaria espansione della scuola una conseguenza dello sviluppo economico sociale e nell’azione personale degli insegnanti un impegno educativo e vitale che contrasta spesso col contenuto invecchiato dei programmi. Si rileva dunque immediatamente una duplice direttiva di azione per rinnovare la scuola: organizzarla in modo che in tutti i suoi tipi, a tutti i livelli, sia «aperta» e accessibile a tutti quelli che se ne debbano o se ne vogliano servire; darle un contenuto culturale attuale. Non occorre dire che le due direttive sono distinte solo per comodo del discorso, ma non sono distinte nella realtà, giacché si condizionano reciprocamente: l’organizzazione attuale della scuola infatti non consente l’accesso a tutti quelli che debbono o vogliono servirsene e non è generalmente in grado di accogliere un contenuto diverso da quello configurato dai programmi vigenti, mentre un contenuto nuovo fatalmente comporta la rottura degli attuali schemi organizzativi. Lo dimostra quel ch’è avvenuto nella scuola elementare, nella quale i programmi didattici hanno preceduto la riforma strutturale e l’hanno resa indifferibile; lo dimostra quel che sta avvenendo con la trasformazione delle scuole tecniche in istituti professionali. Le due vicende ora accennate mettono in luce anche un altro elemento di crisi dell’attuale sistema scolastico italiano: l’assenza di libertà; nel senso che l’ordinamento degli istituti è rigido e uniforme ed incapace strutturalmente di adattarsi alle necessità ambientali, così com’è rigido ed uniforme il programma di insegnamento; vizio d’origine della scuola italiana, accentuato dalla riforma Gentile così com’è stata attuata. La stessa scuola cosiddetta libera è obbligata a conformarsi sostanzialmente a quella statale, e lo era anche se non aspirava a rilasciare titoli di studio con valore legale, sino a quando una recente pronuncia della Corte Costituzionale, provocata da un’iniziativa di parte, non ha dichiarato incostituzionali le relative norme di legge. Si sono prospettate alcune necessità indifferibili della scuola, alle quali per lo più solo marginalmente si rivolge l’attenzione pubblica, la quale sembra attendersi invece soluzioni radicali da provvedimenti organizzativi: orari e vacanze, riordinamenti strutturali, senza rendersi conto che si tratta di aspetti certamente connessi al rinnovamento interiore della scuola, ma conseguenti ad esso piuttosto che preliminari. Perciò dopo un’azione che, durante un decennio (1948-1958), ha provveduto ad una sostanziale ricostruzione anche della scuola dopo le rovinose conseguenze della guerra, ad aprire un nuovo periodo di politica scolastica si pone il piano per lo sviluppo della scuola nel decennio dal 1959 al 1969<sup><a href="#curatornote-3" id="curatornote-ref-3">[3]</a></sup>, come strumento capace di avviare organicamente la realizzazione di quelle condizioni esterne che pur si devono verificare perché la scuola nel suo interno trovi la strada che le consenta di mantenere e tramandare il patrimonio culturale del passato e insieme di arricchirlo con gli apporti della vita culturale del nostro tempo.</p><p class="paragraph" data-counter="3" id="p-3">Sono lieto che la Rivista da Lei diretta contribuisca così autorevolmente a facilitare, penso, l’avvio di questo secondo tempo.</p><p>Distintamente.</p><ol id="curatorNotes"><li about="https://w3id.org/moro/enoam/data/131031/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/valentina-casini" typeof="fabio:Comment"> Giuseppe Longo (1910-1995), fondatore e direttore della rivista mensile «L’osservatore politico letterario». <a href="#curatornote-ref-1">↑</a></li><li about="https://w3id.org/moro/enoam/data/131031/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/valentina-casini" typeof="fabio:Comment"> Angelo Salizzoni (1907-1992), deputato e vicesegretario della Dc; più volte sottosegretario dalla II alla VI Legislatura. Tra il 1963 e il 1968 fu sottosegretario di Stato alla Presidenza del Consiglio durante i governi di centro-sinistra guidati da Moro. <a href="#curatornote-ref-2">↑</a></li><li about="https://w3id.org/moro/enoam/data/131031/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/valentina-casini" typeof="fabio:Comment"> Con Aldo Moro ministro della Pubblica istruzione, il Governo Fanfani II (1 luglio 1958 - 14 febbraio 1959) aveva presentato il <em>Piano per lo sviluppo della scuola nel decennio dal 1959 al 1969 </em>(disegno di legge n. 129 del 22 settembre 1958). <a href="#curatornote-ref-3">↑</a></li></ol></body></html>