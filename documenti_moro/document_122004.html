<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ wdt: http://www.wikidata.org/prop/direct/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.2.004" name="dcterms.relation"/><meta content="10.48678/unibo/aldomoro1.2.2.004" name="dcterms.identifier"/><meta content="Moro, Aldo, [Sulla composizione delle commissioni d'esame di maturità o di abilitazione. Le competenze del Ministero della Pubblica Istruzione], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Iniziativa democratica (1952-1958), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.2.004." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Iniziativa democratica (1952-1958), 2024" name="description"/><title>[Sulla composizione delle commissioni d’esame di maturità o di abilitazione. Le competenze del Ministero della Pubblica Istruzione]</title>
<div id="mentionMeta"><meta about="https://w3id.org/moro/enoam/data/concetto-marchesi" typeof="foaf:Person"/><meta about="https://w3id.org/moro/enoam/data/concetto-marchesi" content="Concetto Marchesi" property="rdfs:label"/><meta about="https://w3id.org/moro/enoam/data/concetto-marchesi" property="owl:sameAs" resource="http://www.wikidata.org/entity/Q3686190"/><meta about="https://w3id.org/moro/enoam/data/concetto-marchesi" content="concetto-marchesi" property="wdt:P1986"/><meta about="https://w3id.org/moro/enoam/data/concetto-marchesi" content="Marchesi, Concetto" property="skos:prefLabel"/></div>

<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>[Sulla composizione delle commissioni d’esame di maturità o di abilitazione. Le competenze del Ministero della Pubblica Istruzione] </h1><p class="paragraph" data-counter="1" id="p-1">Mi pare<sup><a href="#curatornote-1" id="curatornote-ref-1">[1]</a></sup>, se non ho mal compreso l’andamento della discussione, che in sostanza non ci sia una troppo grave divergenza di vedute nell’ambito della Commissione su questo punto. In complesso tutti i colleghi sarebbero disposti ad ammettere che in linea normale la competenza a nominare gli esaminatori per gli esami di Stato fosse del Ministro; solo da più parti si è manifestata la preoccupazione che per quest’anno, dato che la legge deve essere ancora approvata dal Senato, oltre che dalla Camera, il Ministero non faccia in tempo a predisporre tutto il complesso lavoro necessario per esercitare consapevolmente questa funzione di nomina degli esaminatori. Allora, riconosciuta da un lato questa esigenza particolare, e dall’altro che è bene tener fermo il principio della nomina delle commissioni esaminatrici da parte del Ministro, si potrebbe sancire tale principio come norma generale e, quindi, con una disposizione di carattere transitorio per l’applicazione della legge, stabilire che, per ragioni di urgenza, per quest’anno si ricorre al sistema che è stato proposto: trattandosi di una disposizione di carattere temporaneo, automaticamente essa perderebbe di validità una volta decorso il tempo fissato. Quindi non ci possono essere preoccupazioni per quanto riguarda l’inclusione di una disposizione transitoria. E una disposizione di questo genere ritengo sia da preferirsi al potere di delega da parte del Ministro, cui pensa l’onorevole <span about="https://w3id.org/moro/enoam/data/122004/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/concetto-marchesi" typeof="deo:Reference">Marchesi</span><sup><a href="#curatornote-2" id="curatornote-ref-2">[2]</a></sup>. Se siamo consapevoli che per quest’anno il Ministero non ha la possibilità di procedere in tempo al lavoro preparatorio, tanto vale che il Ministro, in questa attribuzione di poteri agli organi locali riuniti in forma regionale, sia confortato da una disposizione di legge. </p><p>*	*	*</p><p class="paragraph" data-counter="2" id="p-2">Io propongo che, in sede di votazione dell’articolo 2<sup><a href="#curatornote-3" id="curatornote-ref-3">[3]</a></sup>, si voti anche la norma transitoria proposta, salvo il coordinamento che verrà fatto in seguito. Mi pare che quella che può essere la legittima istanza dei colleghi della parte comunista, i quali affermano che prima si deve sancire il principio e poi la deroga, possa essere soddisfatta votando in un solo articolo il principio e la deroga, salvo il coordinamento successivo. La formula sarebbe: «Le commissioni giudicatrici degli esami di Stato sono annualmente nominate dal Ministro della pubblica istruzione. Per le sessioni d’esame dell’anno scolastico 1951-52 le nomine sono fatte da comitati di provveditori agli studi, da costituirsi per gruppi di provincie, su determinazione del Ministero della pubblica istruzione». Si potrebbe anche dire «per delega del Ministro...». </p><p class="paragraph" data-counter="3" id="p-3">Il mio emendamento<sup><a href="#curatornote-4" id="curatornote-ref-4">[4]</a></sup> continua: «Salvo per le commissioni giudicatrici degli esami di Stato di maturità artistica»<sup><a href="#curatornote-5" id="curatornote-ref-5">[5]</a></sup>.</p><ol id="curatorNotes"><li about="https://w3id.org/moro/enoam/data/122004/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene sulla questione dell’urgenza di nominare gli esaminatori per l’esame di Stato nell’anno scolastico 1951-1952, in attesa dell’approvazione da parte della Camere del disegno di legge in discussione. <a href="#curatornote-ref-1">↑</a></li><li about="https://w3id.org/moro/enoam/data/122004/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Concetto Marchesi (1878-1957), storico della letteratura latina, politico, deputato all’Assemblea costituente e nella I legislatura per il gruppo comunista. Si veda la voce del DBI, a firma Luciano Canfora, vol. 69, 2007. <a href="#curatornote-ref-2">↑</a></li><li about="https://w3id.org/moro/enoam/data/122004/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> L’articolo 2 del disegno di legge recita: «Le commissioni giudicatrici degli esami di Stato sono annualmente nominate dal Ministro della Pubblica istruzione e sono composte del presidente e di sei membri, ad uno dei quali è affidata la funzione di vicepresidente».  <a href="#curatornote-ref-3">↑</a></li><li about="https://w3id.org/moro/enoam/data/122004/v1/curatornote-4" id="curatornote-4" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro risponde all’onorevole Giovanni Battista Scaglia, il quale aveva domandato: «e per gli esami di maturità artistica?». <a href="#curatornote-ref-4">↑</a></li><li about="https://w3id.org/moro/enoam/data/122004/v1/curatornote-5" id="curatornote-5" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Il testo finale della seconda parte dell’emendamento proposto da Moro come disposizione finale e transitoria è il seguente: «Per le sessioni di esame dell’anno scolastico 1951-52 le nomine sono fatte da comitati di provveditori agli studi, da costituirsi per gruppi di provincie, su determinazione del Ministro della pubblica istruzione, salvo per le commissioni giudicatrici degli esami di Stato di maturità artistica». <a href="#curatornote-ref-5">↑</a></li></ol></body></html>