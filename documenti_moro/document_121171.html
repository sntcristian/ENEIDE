<!DOCTYPE html>
<html><head><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.171" name="dcterms.relation"/><meta content="10.48678/unibo/aldomoro1.2.1.171" name="dcterms.identifier"/><meta content="Moro, Aldo, Tra i blocchi, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.171." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Tra i blocchi</title>


</head><body><h1>Tra i blocchi</h1><p class="paragraph" data-counter="1" id="p-1">La divisione del mondo in blocchi contrapposti, ogni giorno più chiara, mentre nella stessa vita interna degli Stati i conflitti ideologici si fanno acuti e radicali, propone gravi problemi di vita cristiana. Perché, se è proprio del cristiano l’amore per la pace e l’istintivo rifiuto di ogni ingiusta frattura nella famiglia umana, pure cristiano è l’ossequio alla verità e la gelosa custodia di quei valori la cui sorte è legata in qualche modo a determinate sistemazioni politiche ed alle loro vicende storiche. Sicché, sotto l’impulso di esigenze diverse, se non contraddittorie, il problema della posizione che il cristiano deve assumere di fronte a questa realtà dolorosa di contrasto ideologico e politico si presenta con caratteri di complessità e drammaticità veramente singolari.</p><p class="paragraph" data-counter="2" id="p-2">È evidente che il compito del cristiano non può esaurirsi in questo momento nella fiducia che egli abbia nella pace nel favorire con ogni mezzo, dalla preghiera all’azione, quella naturale capacità di incontro che si deve ritenere sussista anche per le posizioni in apparenza più irriducibili. Per grandi che siano questa doverosa fiducia, questa attesa, questa, veramente cristiana, preparazione della pace, l’opera nostra non può fermarsi ad esse, se non vuole rinunciare alla pur necessaria adesione alla verità ed alla difesa dei valori umani. Non è perciò il cristianesimo in una piatta ed inerte neutralità. Non lo può essere, perché esso non accetta supinamente la pace, ma la promuove con vivo responsabile impulso di comprensione e di superamento. Tanto più ciò è vero, se si abbia riguardo all’essenziale contenuto dell’aspirazione cristiana alla pace tra gli uomini. Un contenuto che impone una ricerca, una coraggiosa discriminazione, un ripudio netto di alcune cose al quale corrisponda una altrettanto netta accettazione e difesa di altre.</p><p class="paragraph" data-counter="3" id="p-3">A noi sembra che questa scelta, la quale deve svolgersi con intelligente durezza verso sé e verso gli altri, acquisti un senso cristiano e s’inserisca armonicamente nel comune sforzo per l’unità per due elementi che la accompagnano e la qualificano. Innanzi tutto per la mancanza di odio verso gli uomini ed anzi per la visibile e seria comprensione per essi che forse fanno il male, credendo di servire la giustizia ed ai quali comunque la verità ha tardato a rivelarsi o è apparsa deformata ed oscura. E poi ancora per l’assenza di pregiudiziali nei confronti delle parti in lotta, di rigidi orientamenti verso l’una o l’altra, mentre può il cristianesimo liberamente spaziare per salvaguardare tutto e solo ciò che corrisponde alla sua verità integrale e al tempo stesso condannare e respingere tutto e solo ciò che vi si oppone. Irrigidire il cristianesimo in una determinata posizione, significa sminuirlo, mentre è quella posizione che, ove coincida, va riportata al cristianesimo e certo senza esaurirlo. Questa libertà e serenità son tali certamente, da accrescere il valore del giudizio discriminante che il cristianesimo pronuncia per gli opposti schieramenti della civiltà umana. L’estremo rigore di questa decisione, assolutamente necessario per quella difesa dell’uomo cui il cristianesimo intende, è fatto comprensibile e accettabile dallo spirito con il quale essa decisione è presa e dalla meta di pace che persegue. Essendo un atto di scelta e perciò di divisione vale, per la sua verità e superiorità, come un atto di pace. Anzi è l’unico atto di pacificazione che sia dato concepire, se la pace ha un senso di umanità e dignità e non si identifica con l’egoistica timorosa rinuncia. In questo senso il compito del cristianesimo fedele alla sua missione di pace non è di mediare due diverse realtà che s’incontrino quasi casualmente in esso, ma di chiarire verità essenziali circa il destino dell’uomo, perché siano principio di quell’unità che la buona volontà umana può, malgrado tutto, realizzare.</p><p class="paragraph" data-counter="4" id="p-4">La coscienza di questa posizione di equilibrio e di responsabilità, egualmente lontana dalla inerzia e dalla partigianeria, dev’essere oggi in ogni cristiano. Il fascino di superiorità morale che da essa emana è una superstite ragione di tranquillità e di speranza nel nostro mondo inquieto. Comunque, e da tutte le parti, si tenti di sospingerci, non ci si ridurrà ad una inerzia che falsifica il senso della pace e la responsabilità propria del cristiano né ci si farà servire interessi ed egoismi altrui, prendendo indiscriminatamente posizione in favore di determinate linee politiche. Sono questi due pericoli, molto vicini, che dobbiamo evitare, trovando, anche in questo caso, la giusta misura di idealismo e realismo, la quale dia all’azione del cristianesimo la necessaria concretezza di una politica, ma insieme la purezza e superiorità che si addicono ad una responsabile politica cristiana.</p></body></html>