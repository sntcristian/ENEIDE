<!DOCTYPE html>
<html><head><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.119" name="dcterms.relation"/><meta content="10.48678/unibo/aldomoro1.2.1.119" name="dcterms.identifier"/><meta content="Moro, Aldo, Osservatorio 1 (marzo 1947), in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.119." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Osservatorio 1 (marzo 1947)</title>


</head><body><h1>Osservatorio 1 (marzo 1947)</h1><p class="paragraph" data-counter="1" id="p-1">Alla coesistenza democratica delle idee politiche qualche volta i cristiani si acconciano malvolentieri, quasi che essa contrasti alla fedeltà incondizionata verso l’idea cui si aderisce ed incrini perciò il dovuto ossequio alla verità. Ora, a prescindere dal fatto che si tratta per lo più di materie opinabili e non di essenziali verità alle quali non è lecito rinunziare, è da tener fermo che la coesistenza delle idee si traduce in concreto nella convivenza degli uomini che le professano e che tale convivenza, essendo regolata dalle leggi della carità, è perciò stesso disciplinata dalle leggi della democrazia. La quale, intesa come metodo democratico e come corrispondente costume politico, si risolve appunto nel rispetto reciproco delle persone che professano idee, com’è presumibile, in buona fede e dopo aver adeguatamente meditato. Che ove pure l’errore fosse chiaro, la condanna dell’idea salva sempre, secondo un’esigenza ch’è ad un tempo di democrazia e di carità, la persona che la professa, restando sempre aperta la via al respingere l’errore ed al riscattare l’uomo. La fluttuazione caratteristica del regime democratico, quel non so che di indefinito e di aperto che lo caratterizza, tanto rassomiglia alla carità, sempre pronta alla comprensione ed alla salvazione, che il costume democratico ci sembra da considerare come del tutto rispondente all’esperienza cristiana nella vita selciale.</p></body></html>