<!DOCTYPE html>
<html><head><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.190" name="dcterms.relation"/><meta content="10.48678/unibo/aldomoro1.2.1.190" name="dcterms.identifier"/><meta content="Moro, Aldo, Osservatorio 2 (febbraio 1948), in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.190." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Osservatorio 2 (febbraio 1948)</title>


</head><body><h1>Osservatorio 2 (febbraio 1948)</h1><p class="paragraph" data-counter="1" id="p-1">Si fa un gran discorrere oggi delle cosiddette riforme di struttura le quali dovrebbero modificare l’ordinamento della società ed in particolare i rapporti economici che in essa si svolgono, nell’intento di permettere un migliore sviluppo della persona umana e di assicurare ad essa una piena dignità.</p><p class="paragraph" data-counter="2" id="p-2">Non saremo certo noi a negare l’esistenza del problema di un adeguamento delle strutture sociali alla restaurata dignità dell’uomo. Noi sappiamo che oggi non bastano le risorse della carità, ma che occorre fare ricorso ad una operosa idea di giustizia sociale, la quale poi tien conto non solo di esigenze economiche, ma anche soprattutto di esigenze appunto di dignità e libertà umana. Ma se il problema c’è ed è tanto grave, non ci sembra che la soluzione possa esserne ritrovata esclusivamente in mutamenti esterni che verrebbero sovrapposti ad un permanente, diverso ed incompatibile, orientamento spirituale. La verità è che non solo le strutture debbono cambiare, ma anche soprattutto lo spirito dei rapporti sociali, gli stati d’animo che li accompagnano e li qualificano. Se essi restano immutati, se permane lo spirito di sfruttamento dell’uomo su l’uomo, se manca una concreta operante fraternità umana, è vano discutere dei problemi di struttura. Allora nuove oligarchie sostituiranno le precedenti, nuove, e forse più offensive ed inutili, ineguaglianze sociali succederanno alle antiche. Cambiamo pure, ove occorre, gli apporti e le forme; ma soprattutto rinnoviamo lo spirito ritrovando i motivi di una autentica comunanza umana e spirituale nel lavoro quotidiano che propone problemi di ordinamento sociale.</p></body></html>