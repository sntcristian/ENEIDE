<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ wdt: http://www.wikidata.org/prop/direct/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.136" name="dcterms.relation"/><meta content="10.48678/unibo/aldomoro1.2.1.136" name="dcterms.identifier"/><meta content="Moro, Aldo, [Sulla democraticità dei partiti politici], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.136." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>[Sulla democraticità dei partiti politici]</title>
<div id="mentionMeta"><meta about="https://w3id.org/moro/enoam/data/costantino-mortati" typeof="foaf:Person"/><meta about="https://w3id.org/moro/enoam/data/costantino-mortati" content="Costantino Mortati" property="rdfs:label"/><meta about="https://w3id.org/moro/enoam/data/costantino-mortati" property="owl:sameAs" resource="http://www.wikidata.org/entity/Q3695539"/><meta about="https://w3id.org/moro/enoam/data/costantino-mortati" content="costantino-napoleone-mortati" property="wdt:P1986"/><meta about="https://w3id.org/moro/enoam/data/costantino-mortati" content="Mortati, Costantino" property="skos:prefLabel"/><meta about="https://w3id.org/moro/enoam/data/commissione-per-la-costituzione" typeof="foaf:Organization"/><meta about="https://w3id.org/moro/enoam/data/commissione-per-la-costituzione" content="Commissione per la Costituzione" property="rdfs:label"/><meta about="https://w3id.org/moro/enoam/data/commissione-per-la-costituzione" property="owl:sameAs" resource="http://www.wikidata.org/entity/Q3684787"/><meta about="https://w3id.org/moro/enoam/data/pietro-mastino" typeof="foaf:Person"/><meta about="https://w3id.org/moro/enoam/data/pietro-mastino" content="Pietro Mastino" property="rdfs:label"/><meta about="https://w3id.org/moro/enoam/data/pietro-mastino" property="owl:sameAs" resource="http://www.wikidata.org/entity/Q16590454"/><meta about="https://w3id.org/moro/enoam/data/pietro-mastino" content="Mastino, Pietro" property="skos:prefLabel"/><meta about="https://w3id.org/moro/enoam/data/girolamo-bellavista" typeof="foaf:Person"/><meta about="https://w3id.org/moro/enoam/data/girolamo-bellavista" content="Girolamo Bellavista" property="rdfs:label"/><meta about="https://w3id.org/moro/enoam/data/girolamo-bellavista" property="owl:sameAs" resource="http://www.wikidata.org/entity/Q3768897"/><meta about="https://w3id.org/moro/enoam/data/girolamo-bellavista" content="Bellavista, Girolamo" property="skos:prefLabel"/></div>

<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>[Sulla democraticità dei partiti politici]</h1><p class="paragraph" data-counter="1" id="p-1">Dichiaro<sup><a href="#curatornote-1" id="curatornote-ref-1">[1]</a></sup> che voteremo a favore dell’emendamento <span about="https://w3id.org/moro/enoam/data/121136/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/costantino-mortati" typeof="deo:Reference">Mortati</span><sup><a href="#curatornote-2" id="curatornote-ref-2">[2]</a></sup> riguardante i partiti politici; e voteremo a favore, perché pensiamo che, dopo aver stabilito, come è stato fatto giustamente, il carattere democratico della vita interna dei sindacati, sia opportuno sancire eguale disposizione per quanto riguarda i partiti. Noi abbiamo presenti quelle preoccupazioni che sono state fatte valere, e cioè che sulla base di una norma relativa ai partiti si cominci un’attività tendente a limitare l’opera nella vita politica del paese.</p><p class="paragraph" data-counter="2" id="p-2">Ed è per questa ragione che fin dal primo momento, in sede di <span about="https://w3id.org/moro/enoam/data/121136/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/commissione-per-la-costituzione" typeof="deo:Reference">commissione</span>, noi, d’accordo con altri colleghi, ci opponemmo a che fosse posta una norma relativa al cosiddetto carattere democratico delle mire perseguite dai partiti. Noi pensiamo che un richiamo alla democraticità della meta perseguita dai partiti sia cosa veramente pericolosa, in quanto il controllo che fosse stabilito potrebbe di volta in volta condurre ad impedire l’attività di determinati partiti sulla base del presunto carattere antidemocratico del loro programma.</p><p class="paragraph" data-counter="3" id="p-3">E da questo punto di vista io rilevo che anche l’emendamento <span about="https://w3id.org/moro/enoam/data/121136/v1/mention-8" class="mention person" id="mention-8" property="dcterms:references" resource="https://w3id.org/moro/enoam/data/pietro-mastino" typeof="deo:Reference">Mastino</span><sup><a href="#curatornote-3" id="curatornote-ref-3">[3]</a></sup>, contro il quale noi votiamo, non esclude questo pericolo, in quanto, parlando di diritti e di libertà fondamentali sanciti nella Costituzione, potrebbe per esempio indurre ad escludere dalla vita democratica del paese partiti che propugnano una determinata struttura sociale la quale incida, per esempio, sul diritto di proprietà garantito dalla stessa Costituzione.</p><p class="paragraph" data-counter="4" id="p-4">Per la stessa ragione siamo contrari all’emendamento <span about="https://w3id.org/moro/enoam/data/121136/v1/mention-11" class="mention person" id="mention-11" property="dcterms:references" resource="https://w3id.org/moro/enoam/data/girolamo-bellavista" typeof="deo:Reference">Bellavista</span><sup><a href="#curatornote-4" id="curatornote-ref-4">[4]</a></sup>, in quanto anche qui si parla di mire, di programmi, e si sa quanto sia pericoloso un controllo stabilito sulle intenzioni e sui propositi.</p><p class="paragraph" data-counter="5" id="p-5">Ma, poste da parte queste formulazioni, ci sembra che non si possa riscontrare alcun pericolo nel richiamo non solo al carattere democratico della prassi politica nella quale operano i partiti, ma anche al carattere democratico della loro struttura interna. Si tratta di organismi i quali devono operare con metodo democratico quale è universalmente riconosciuto; ed è evidente che, se non vi è una base di democrazia interna, i partiti non potrebbero trasfondere un indirizzo democratico nell’ambito della vita politica del paese.</p><p class="paragraph" data-counter="6" id="p-6">Non credo che vi sia su questo punto alcun pericolo. Si tratta soltanto di stabilire che l’organizzazione interna debba ispirarsi a principi democratici, escluso ogni controllo intorno ai programmi e intorno alle mire remote dei partiti, cose queste che darebbero luogo veramente a pericoli che vogliamo evitare. Per questa ragione voteremo in favore dell’emendamento <span about="https://w3id.org/moro/enoam/data/121136/v1/mention-1" class="mention person" id="mention-1" property="dcterms:references" resource="https://w3id.org/moro/enoam/data/costantino-mortati" typeof="deo:Reference">Mortati</span>.</p><ol id="curatorNotes"><li about="https://w3id.org/moro/enoam/data/121136/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene per la dichiarazione di voto del gruppo democristiano in merito all’emendamento presentato dall’onorevole Costantino Mortati sostitutivo del testo in discussione: <strong>«</strong>Tutti i cittadini hanno diritto di raggrupparsi liberamente in partiti ordinati in forma democratica, allo scopo di assicurare, con la organica espressione delle varie correnti della pubblica opinione ed il concorso di esse alla determinazione della politica nazionale, il regolare funzionamento delle istituzioni rappresentative. La legge può stabilire che ai partiti in possesso dei requisiti da essa fissati, ed accertati dalla Corte costituzionale, siano conferiti propri poteri in ordine alle elezioni o ad altre funzioni di pubblico interesse. Può inoltre essere imposto, con norme di carattere generale, che siano resi pubblici i bilanci dei partiti<strong>»</strong>. <a href="#curatornote-ref-1">↑</a></li><li about="https://w3id.org/moro/enoam/data/121136/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Costantino Mortati (1891-1985), insigne giurista, docente universitario, deputato all’Assemblea costituente per il gruppo democratico cristiano. Si veda la voce del DBI, a firma Fulco Lanchester, vo. 77, 2012.  <a href="#curatornote-ref-2">↑</a></li><li about="https://w3id.org/moro/enoam/data/121136/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Pietro Mastino (1883-1996), politico, deputato all’Assemblea costituente nelle liste del partito sardo d’azione, confluito nel gruppo autonomista. L’emendamento proposto dall’onorevole Mastino recita: «Tutti i cittadini hanno diritto di organizzarsi liberamente, per concorrere, nel rispetto delle libertà fondamentali e dei diritti garantiti dalla presente Costituzione, a determinare la politica nazionale».  <a href="#curatornote-ref-3">↑</a></li><li about="https://w3id.org/moro/enoam/data/121136/v1/curatornote-4" id="curatornote-4" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Girolamo Bellavista (1908-1976), avvocato, docente universitario, deputato all’Assemblea costituente per il gruppo liberale. L’emendamento proposto dall’onorevole Bellavista mira ad integrare l’articolo 47 del progetto di Costituzione, con il seguente comma: «Le leggi della Repubblica vietano la costituzione di partiti che abbiano come mira la instaurazione della dittatura di un uomo, di una classe o di un gruppo sociale, o che organizzino formazioni militari o paramilitari».  <a href="#curatornote-ref-4">↑</a></li></ol></body></html>