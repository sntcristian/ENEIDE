<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ wdt: http://www.wikidata.org/prop/direct/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.2.165" name="dcterms.relation"/><meta content="10.48678/unibo/aldomoro1.4.2.165" name="dcterms.identifier"/><meta content="Moro, Aldo, [Discorso elettorale a Trento], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Il ritorno al centro-sinistra e la “solidarietà nazionale” (giugno 1973 – maggio 1978), a cura di Guido Formigoni e Agostino Giovagnoli, edizione e nota storico-critica di Chiara Zampieri, Bologna, Università di Bologna, 2021. DOI: https://doi.org/10.48678/unibo/aldomoro1.4.2.165." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il ritorno al centro-sinistra e la “solidarietà nazionale” (giugno 1973 – maggio 1978), 2021" name="description"/><title>[Discorso elettorale a Trento]</title>
<div id="mentionMeta"><meta about="https://w3id.org/moro/enoam/data/sezze" typeof="dcterms:Location"/><meta about="https://w3id.org/moro/enoam/data/sezze" content="Sezze" property="rdfs:label"/><meta about="https://w3id.org/moro/enoam/data/sezze" property="owl:sameAs" resource="http://www.wikidata.org/entity/Q128206"/><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/><meta about="https://w3id.org/moro/enoam/data/francesco-de-martino" typeof="foaf:Person"/><meta about="https://w3id.org/moro/enoam/data/francesco-de-martino" content="Francesco De Martino" property="rdfs:label"/><meta about="https://w3id.org/moro/enoam/data/francesco-de-martino" property="owl:sameAs" resource="http://www.wikidata.org/entity/Q1379919"/><meta about="https://w3id.org/moro/enoam/data/francesco-de-martino" content="De Martino, Francesco" property="skos:prefLabel"/><meta about="https://w3id.org/moro/enoam/data/giacomo-mancini" typeof="foaf:Person"/><meta about="https://w3id.org/moro/enoam/data/giacomo-mancini" content="Giacomo Mancini" property="rdfs:label"/><meta about="https://w3id.org/moro/enoam/data/giacomo-mancini" property="owl:sameAs" resource="http://www.wikidata.org/entity/Q3762167"/><meta about="https://w3id.org/moro/enoam/data/giacomo-mancini" content="giacomo-mancini" property="wdt:P1986"/><meta about="https://w3id.org/moro/enoam/data/giacomo-mancini" content="Mancini, Giacomo" property="skos:prefLabel"/><meta about="https://w3id.org/moro/enoam/data/partito-socialista-italiano" typeof="foaf:Organization"/><meta about="https://w3id.org/moro/enoam/data/partito-socialista-italiano" content="Partito Socialista Italiano" property="rdfs:label"/><meta about="https://w3id.org/moro/enoam/data/partito-socialista-italiano" property="owl:sameAs" resource="http://www.wikidata.org/entity/Q590750"/><meta about="https://w3id.org/moro/enoam/data/luigi-di-rosa" typeof="foaf:Person"/><meta about="https://w3id.org/moro/enoam/data/luigi-di-rosa" content="Luigi di Rosa" property="rdfs:label"/><meta about="https://w3id.org/moro/enoam/data/luigi-di-rosa" content="Di Rosa, Luigi" property="skos:prefLabel"/></div>

<div id="footnoteMeta"><meta about="https://w3id.org/moro/enoam/data/chiara-zampieri" typeof="foaf:Person"/><meta about="https://w3id.org/moro/enoam/data/chiara-zampieri" content="Chiara Zampieri" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>[Discorso elettorale a Trento]</h1><p class="paragraph" data-counter="1" id="p-1">Esprimo indignazione e preoccupazione per i sanguinosi avvenimenti che hanno turbato la campagna elettorale. Nell’esperienza della nostra vita democratica si era progressivamente verificata una maturazione della coscienza pubblica, tale da assicurare tranquillità nello svolgimento della dialettica politica ed in particolare in momenti di elezioni.</p><p class="paragraph" data-counter="2" id="p-2">In questi ultimi anni la violenza è invece penetrata nel tessuto della nostra società, partendo da posizioni d’intolleranza faziosa, per giungere fino al delitto. Spesso, come nel gravissimo episodio di <span about="https://w3id.org/moro/enoam/data/142165/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/sezze" typeof="deo:Reference">Sezze</span><sup><a href="#curatornote-1" id="curatornote-ref-1">[1]</a></sup>, la violenza è chiaramente fascista; ma essa ha, in talune manifestazioni, un altro segno. La violenza, che contraddice il valore essenziale della democrazia, è da respingere fermamente e da mettere al bando. I pubblici poteri vi sono impegnati così come, del resto, tutti i cittadini. Una campagna elettorale può essere accesa e polemica, ma deve restare un confronto democratico. È ora necessario che sia fatta giustizia. Ma è anche necessario che l’intero popolo italiano garantisca le condizioni di una civile competizione come espressione del bene supremo della libertà.</p><p class="paragraph" data-counter="3" id="p-3">I socialisti hanno avanzato alcuni rilievi critici ed hanno detto che io dovrei loro molta gratitudine. Ed in effetti io non ho dimenticato, e ne sono giustamente riconoscente, alcuni anni di fiduciosa ed anche di feconda collaborazione.</p><p class="paragraph" data-counter="4" id="p-4">Considero un privilegio l’avere concorso alla nascita prima ed alla ripresa poi della politica di centro-sinistra. Nel ’68 e nel ‘76 l’intesa si è interrotta. Non vi è in proposito nessuna recriminazione personale da fare. Nelle due crisi verificatesi quest’anno, si è avuta, a mio giudizio, la rottura imprudente di un delicato equilibrio con il conseguente precipitare verso le elezioni anticipate. Per evitarle la <span about="https://w3id.org/moro/enoam/data/142165/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> aveva accettato la costituzione, addirittura temeraria nelle condizioni del Paese, di un Governo monocolore. Ma la determinazione socialista di giungere alle elezioni anticipate ha fatto registrare una grave frattura. Leggi importanti, che potevano essere approvate, compresa quella urbanistica e sanitaria, sono state accantonate. La ristrutturazione industriale, che avrebbe potuto essere largamente emendata, è rimasta bloccata. Sono queste ed altre le cose, non meravigliose, come dice l’on. <span about="https://w3id.org/moro/enoam/data/142165/v1/mention-8" class="mention person" id="mention-8" property="dcterms:references" resource="https://w3id.org/moro/enoam/data/francesco-de-martino" typeof="deo:Reference">De Martino</span><sup><a href="#curatornote-2" id="curatornote-ref-2">[2]</a></sup>, ma importanti che avrebbero potuto essere portate a termine.</p><p class="paragraph" data-counter="5" id="p-5">La crisi e le elezioni sarebbero state pienamente giustificate, se un nuovo e migliore equilibrio fosse stato in vista. Parliamo d’imprudenza, perché, quando si è rotta la collaborazione, il nuovo non era certamente pronto. Siamo dunque di fronte all’incognita elettorale con rischi aggiuntivi per l’economia, che non sembra riparabile con le formule un po’ troppo semplici offerte dal <span about="https://w3id.org/moro/enoam/data/142165/v1/mention-15" class="mention organization" id="mention-15" property="dcterms:references" resource="https://w3id.org/moro/enoam/data/partito-socialista-italiano" typeof="deo:Reference">Partito Socialista Italiano</span>.</p><p class="paragraph" data-counter="6" id="p-6">Intento dichiarato di questo Partito, è di battere la detestata egemonia democristiana, alla quale, secondo l’uso invalso, si attribuiscono tutti i mali del Paese. L’on. <span about="https://w3id.org/moro/enoam/data/142165/v1/mention-11" class="mention person" id="mention-11" property="dcterms:references" resource="https://w3id.org/moro/enoam/data/giacomo-mancini" typeof="deo:Reference">Mancini</span><sup><a href="#curatornote-3" id="curatornote-ref-3">[3]</a></sup> chiarisce che la <span about="https://w3id.org/moro/enoam/data/142165/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> dev’essere sconfitta ed esclusa dal Governo. Non è certamente espressione di integralismo o neointegralismo difendere l’area propria della <span about="https://w3id.org/moro/enoam/data/142165/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>, un’area importante e, a nostro avviso, essenziale per la difesa della libertà in Italia. </p><p class="paragraph" data-counter="7" id="p-7">Perché dovrebbe essere integralismo la nostra difesa e non l’altrui attacco? L’apprezzamento che facciamo della funzione insostituibile della <span about="https://w3id.org/moro/enoam/data/142165/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> non ci rende, come non ci ha reso mai, insensibili al significato, più volte definito determinante, della presenza socialista in Italia. Non accettiamo come naturale ed inevitabile che essa debba esprimersi a scapito della forza e capacità rappresentativa della <span about="https://w3id.org/moro/enoam/data/142165/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>. Siamo infatti convinti che ciò altererebbe l’equilibrio del Paese e favorirebbe, non già i socialisti, ma i comunisti, la cui egemonia diventerebbe inevitabile e profondamente incisiva. Una questione socialista dunque esiste, ma viene prospettata, nella forma della dura polemica contro la <span about="https://w3id.org/moro/enoam/data/142165/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>, in modo sbagliato. C’è da augurarsi che le asprezze, delle quali non abbiamo preso l’iniziativa, siano superate nella pratica di una collaborazione dignitosa e fiduciosa. Per parte nostra la piena considerazione del <span about="https://w3id.org/moro/enoam/data/142165/v1/mention-14" class="mention organization" id="mention-14" property="dcterms:references" resource="https://w3id.org/moro/enoam/data/partito-socialista-italiano" typeof="deo:Reference">Partito Socialista</span>, malgrado l’ambiguità che è nel rapporto con i comunisti, non è mai venuta meno. L’idea, ripresa dall’<em>Avanti!, </em>di una mia sfida ai socialisti, è pura invenzione. Questa frase ruggente, che mi fu attribuita al tempo della crisi, io non l’ho mai né detta né pensata. Spiacciono certamente i riferimenti alla tutela dei segreti politico-militari, evocati con enormi imprecisioni. In linea di principio nessun uomo di Stato e nessun partito di Governo può ignorare l’esistenza di segreti di Stato. Si tratta solo di vedere quale uso misurato e responsabile se ne debba fare. Dovrebbero riconoscerlo i socialisti, che ambiscono ad una posizione centrale e garante e si pongono come mallevadori di fronte ai nostri alleati della fedeltà dell’Italia ai propri impegni internazionali.</p><ol id="curatorNotes"><li about="https://w3id.org/moro/enoam/data/142165/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/chiara-zampieri" typeof="fabio:Comment"> Il 28 maggio 1976, al termine di un comizio tenutosi nella piazza di Sezze Romano, in provincia di Latina, l’esponente del gruppo terroristico di estrema destra Ordine nuovo, Sandro Saccucci, aprì il fuoco contro la folla riunita, uccidendo un militante della Fgci, Luigi di Rosa. <a href="#curatornote-ref-1">↑</a></li><li about="https://w3id.org/moro/enoam/data/142165/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/chiara-zampieri" typeof="fabio:Comment"> Francesco De Martino (1907-2002), politico e giurista italiano, fu segretario del Psi dal 1963 al 1966, dal 1969 al 1970 e dal 1971 al 1976. <a href="#curatornote-ref-2">↑</a></li><li about="https://w3id.org/moro/enoam/data/142165/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/chiara-zampieri" typeof="fabio:Comment"> Giacomo Mancini (1916-2002), politico italiano, ricoprì diversi incarichi come ministro e fu segretario del Partito socialista italiano dal 1970 al 1972 [Dizionario biografico degli italiani, <em>ad vocem</em>]. <a href="#curatornote-ref-3">↑</a></li></ol></body></html>