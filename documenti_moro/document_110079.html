<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.1.0.079" name="dcterms.relation"/><meta content="10.48678/unibo/aldomoro1.1.0.079" name="dcterms.identifier"/><meta content="Moro, Aldo, Il nostro pane quotidiano, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 1, Gli anni giovanili (1932-1946), a cura di Gaetano Crociata e Paolo Trionfini, edizione e nota storico-critica di Tiziano Torresi, Bologna, Università di Bologna, 2021. DOI: https://doi.org/10.48678/unibo/aldomoro1.1.0.079." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Gli anni giovanili (1932-1946), 2021" name="description"/><title>Il nostro pane quotidiano</title>
<div id="mentionMeta"><meta about="https://w3id.org/moro/enoam/data/europa" typeof="dcterms:Location"/><meta about="https://w3id.org/moro/enoam/data/europa" content="Europa" property="rdfs:label"/><meta about="https://w3id.org/moro/enoam/data/europa" property="owl:sameAs" resource="http://www.wikidata.org/entity/Q46"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" content="http://www.wikidata.org/entity/Q38" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/forze-armate" typeof="foaf:Organization"/><meta about="https://w3id.org/moro/enoam/data/forze-armate" content="Forze armate" property="rdfs:label"/><meta about="https://w3id.org/moro/enoam/data/forze-armate" property="owl:sameAs" resource="http://www.wikidata.org/entity/Q8473"/></div>

<div id="footnoteMeta"><meta about="https://w3id.org/moro/enoam/data/tiziano-torresi" typeof="foaf:Person"/><meta about="https://w3id.org/moro/enoam/data/tiziano-torresi" content="Tiziano Torresi" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>Il nostro pane quotidiano</h1><p class="paragraph" data-counter="1" id="p-1">In un commento del 18 ottobre u.s. Radio Roma<sup><sup><a href="#curatornote-1" id="curatornote-ref-1">[1]</a></sup></sup> ci dà amorevoli lezioni intorno alle responsabilità, al corso, agli obiettivi di questa guerra. Apprendiamo così che essa fu imposta a noi e da noi virilmente accettata, per l’impossibilità di risolvere altrimenti i nostri vitali problemi, quasi che non avessimo conquistato una immensa terra africana, ricca di infinite possibilità, con un sostanziale consenso dei nostri amici europei, che si limitarono ad una finta di reazione, al solo scopo di salvare il prestigio di una istituzione (frutto del sangue sparso da milioni di uomini su tutti i campi di battaglia di <span about="https://w3id.org/moro/enoam/data/110079/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/europa" typeof="deo:Reference">Europa</span>) che rappresentava la formula, politicamente operante, della nuova solidarietà internazionale<sup><sup><a href="#curatornote-2" id="curatornote-ref-2">[2]</a></sup></sup>. Quasi che non avessimo ottenuto della nostra conquista formale e solenne riconoscimento e stipulato un accordo da gentiluomini che ci dichiarava soddisfatti dell’ottenuto incremento delle nostre possibilità nazionali<sup><sup><a href="#curatornote-3" id="curatornote-ref-3">[3]</a></sup></sup>.</p><p class="paragraph" data-counter="2" id="p-2">Radio Roma c’insegna che la guerra non fu perduta già, come noi ingenui credevamo, per la stragrande potenza dei nostri avversari, per l’impreparazione militare e spirituale dell’<span about="https://w3id.org/moro/enoam/data/110079/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> a sostenere la terribile prova, per l’impossibilità di deviare di colpo, al cenno capriccioso di un uomo, le correnti tradizionali delle nostre amicizie ed umane simpatie, per l’inefficienza fatale di ogni tentativo di costrizione delle libere energie dello spirito e delle radicate convinzioni dell’opinione pubblica, per la presuntuosa ignoranza dei nostri dirigenti, ma bensì per il tradimento dello Stato Maggiore monarchico, infeudato, a dire di Radio Roma, a non si sa quali ambienti.</p><p class="paragraph" data-counter="3" id="p-3">Apprendiamo che la consegna della nostra flotta per la clausola di armistizio, della nostra flotta entrata nei porti alleati con la bandiera italiana al vento ed equipaggi e comandi al completo, fu un tradimento perpetrato ai danni del popolo contribuente, quasi che la misura non fosse stata resa necessaria dalla innegabile disfatta dell’<span about="https://w3id.org/moro/enoam/data/110079/v1/mention-7" class="mention place" id="mention-7" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, e da riportare perciò alla folle politica, interna ed estera, che aveva condotto alla nostra sconfitta. Quasi che, tra le cause di questa sconfitta, non sia pure la materiale impreparazione dell’<span about="https://w3id.org/moro/enoam/data/110079/v1/mention-8" class="mention place" id="mention-8" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> per quanto attiene ad equipaggiamento ed armamento, sulla quale, pensiamo, avrebbero molte cose da dire, poiché non chiamati in causa, i contribuenti italiani, cui l’esperienza di questa guerra ha dato la certezza del larghissimo margine tra quello che essi hanno pagato per gli assorbenti bilanci delle <span about="https://w3id.org/moro/enoam/data/110079/v1/mention-12" class="mention organization" id="mention-12" property="dcterms:references" resource="https://w3id.org/moro/enoam/data/forze-armate" typeof="deo:Reference">Forze armate</span> e quello che in effetti è stato speso per questo scopo.</p><p class="paragraph" data-counter="4" id="p-4">Ma quel che più conta, Radio Roma c’informa che questa guerra è guerra di pane prima che di idee o, quanto meno, guerra d’idee che debbono assicurarci il pane ed inoltre che il presunto tradimento dell’armistizio, che voleva salvare (e vi sarebbe riuscito senza il reale tradimento tedesco) il poco salvabile da più grande e ormai certa rovina, ha degradato il famoso popolo dei campi e delle officine, che il fascismo aveva fatto protagonista del suo destino, al rango di una masnada di schiavi da sfruttare per l’interesse di una classe di capitalisti.</p><p class="paragraph" data-counter="5" id="p-5">Da quale parte siano i capitalisti, dopo certe inequivocabili rivelazioni fatte in <span about="https://w3id.org/moro/enoam/data/110079/v1/mention-9" class="mention place" id="mention-9" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> successivamente al 25 luglio, crediamo non si possa dubitare. Ma non è questo che conta. Contano appunto le idee, così imprudentemente collegate al pane dall’anonimo commentatore di Radio Roma. Che se pure fosse vero – e a noi pare non si possa ritenere dopo quello che abbiamo osservato – che questa guerra impostasse un problema di pane e cioè affidasse alla sorte delle armi la soluzione di un problema economico, noi riterremmo tuttavia che le idee sono più grandi del pane, che la verità non si vende e la storia non si sacrifica per qualsivoglia interesse materiale. Perché noi siamo di quelli che credono ancora nei valori della vita ed impostano problemi morali; noi siamo di quelli che accettano l’imperativo categorico e ne subiscono il fascino ineguagliabile, come il punto dopo la vita si giustifica ed appare, anche nel sacrifico talvolta necessario, bella di tutta la sua bellezza.</p><p class="paragraph" data-counter="6" id="p-6">Vero è invece che questa è guerra d’idee, perché guerra di libertà; guerra per il ritrovamento del proprio io, per la creazione, nella rinnovata ed affinata coscienza morale, di solidarietà nazionali capaci di allargarsi obbedendo al comando di un imperativo interiore, in una più vasta solidarietà internazionale, la quale eticamente risolva il certo assillante problema del pane. Noi chiediamo a Dio da duemila anni di darci il pane quotidiano, ma gli domandiamo pure di liberarci dal male. E del pane perciò non sappiamo che farci, ed anzi preferiamo morire della nostra fame, se esso, invece di venirci da Dio, è frutto di ruberie e macchiato del sangue dei nostri fratelli. E sopratutto rifiutiamo il pane, sdegnosi come siamo di ogni buona concezione di vita, se esso è distribuito dall’alto con sogghigno feroce ad una massa di schiavi, per comprarne in modo volgare il silenzio acquiscente [sic].</p><ol id="curatorNotes"><li about="https://w3id.org/moro/enoam/data/110079/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/tiziano-torresi" typeof="fabio:Comment">Dopo l’8 settembre Radio Roma era stata rilevata dai tedeschi che ne avevano assunto il controllo e affidato la gestione a un commissario straordinario, Ezio Maria Gray, e la direzione a Cesare Rivelli. Sino alla liberazione di Roma fu uno strumento di propaganda a favore della Repubblica sociale. Le trasmissioni erano rivolte principalmente ai militari italiani internati in Germania ο nascosti in Italia presso parenti e amici per reclamarne l’adesione all’esercito repubblicano. <a href="#curatornote-ref-1">↑</a></li><li about="https://w3id.org/moro/enoam/data/110079/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/tiziano-torresi" typeof="fabio:Comment">Il riferimento di Moro è alla Società delle Nazioni [Enciclopedia Treccani, <em>ad vocem</em>] <a href="#curatornote-ref-2">↑</a></li><li about="https://w3id.org/moro/enoam/data/110079/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/tiziano-torresi" typeof="fabio:Comment"> Il probabile riferimento è al <em>Gentlemen’s Agreement</em> del 2 gennaio 1937 siglato dalla Gran Bretagna e dall’Italia, e perfezionato da successivi accordi, a garanzia del mutuo rispetto dei diritti e degli interessi nell’area mediterranea. <a href="#curatornote-ref-3">↑</a></li></ol></body></html>