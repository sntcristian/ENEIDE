<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.1.020" name="dcterms.relation"/><meta content="10.48678/unibo/aldomoro1.4.1.020" name="dcterms.identifier"/><meta content="Moro, Aldo, Un esempio dalla periferia, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Al ministero degli Esteri e all’opposizione nel partito (giugno 1968 – maggio 1973), a cura di Guido Formigoni e Agostino Giovagnoli, edizione e nota storico-critica di Enrico Palumbo, Bologna, Università di Bologna, 2021. DOI: https://doi.org/10.48678/unibo/aldomoro1.4.1.020." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Al ministero degli Esteri e all’opposizione nel partito (giugno 1968 – maggio 1973), 2021" name="description"/><title>Un esempio dalla periferia</title>
<div id="mentionMeta"><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/></div>

<div id="footnoteMeta"><meta about="https://w3id.org/moro/enoam/data/enrico-palumbo" typeof="foaf:Person"/><meta about="https://w3id.org/moro/enoam/data/enrico-palumbo" content="Enrico Palumbo" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>Un esempio dalla periferia</h1><p class="paragraph" data-counter="1" id="p-1">In un momento in cui al vertice si preferisce dichiararsi pensosi delle sorti del <span about="https://w3id.org/moro/enoam/data/141020/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Partito</span> più che dimostrarsi propensi a salutari dibattiti e confronti<sup><a href="#curatornote-1" id="curatornote-ref-1">[1]</a></sup>, ci giungono dalla periferia notizie di non trascurabili testimonianze di vitalità, che per parte nostra vogliamo incoraggiare, consapevoli come siamo della necessità di impegnare tutto il <span about="https://w3id.org/moro/enoam/data/141020/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Partito</span> in uno sforzo di tensione morale che faccia giustizia dei vari tentativi di ovattare le pareti della casa politica all’interno della quale idee, propositi e programmi dovranno essere giudicati in una verifica politica che sia ad un tempo responsabile e sincera, leale ed appassionata. Siamo infatti convinti che dovrà in ogni caso essere la base del <span about="https://w3id.org/moro/enoam/data/141020/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Partito</span> ad impedire che si faccia un Congresso qualunque, tale cioè da favorire una silenziosa restaurazione della maggioranza assoluta venuta meno in questi ultimi mesi<sup><a href="#curatornote-2" id="curatornote-ref-2">[2]</a></sup>. Un Congresso qualunque significherebbe certamente un Congresso di ratifica (o, tutt’al più, di rettifiche).</p><p class="paragraph" data-counter="2" id="p-2">Purtroppo molti di quanti dovrebbero stimolare le pur volenterose forze della periferia esortandole ad uscire in campo aperto tendono invece a rinsaldare i recinti, vestendo per di più gli abiti dei tutori della correttezza interna contro i pericoli di rissose contese.</p><p class="paragraph" data-counter="3" id="p-3">Non ci sembra che la base del <span about="https://w3id.org/moro/enoam/data/141020/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">partito</span> in generale difetti di senso dell’iniziativa; perciò essa non può non intendere il senso vero della legge democratica dello scomporre per ricomporre, della dinamica politica fondata sulla ricerca delle omogeneità, dell’apertura dei recinti dall’interno o dall’esterno che sia. Una dimostrazione che la dilatazione del confronto dialettico e l’allargamento del ventaglio delle posizioni politiche non equivalgono a una deleteria frantumazione delle forze del <span about="https://w3id.org/moro/enoam/data/141020/v1/mention-9" class="mention organization" id="mention-9" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">partito</span>, ma anzi possono rappresentare un’esperienza interessante ed una indicazione da tenere in conto per una migliore comprensione reciproca e per utili contatti, ci viene data da una iniziativa di amici dell’Emilia Romagna che hanno prospettato la possibilità di una mozione di periferia, a carattere interregionale, che faccia appello soprattutto ai militanti di base che si richiamano ai gruppi che tradizionalmente hanno rappresentato nella <span about="https://w3id.org/moro/enoam/data/141020/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> le posizioni più aperte e che inoltre si rivolga in modo particolare ai giovani<sup><a href="#curatornote-3" id="curatornote-ref-3">[3]</a></sup>.</p><p class="paragraph" data-counter="4" id="p-4">Ebbene, a prescindere dalle prospettive che possano essere responsabilmente riscontrate in sede nazionale (si può già dire comunque che la consapevolezza delle difficoltà manifestata dai promotori è sintomatica della serietà dell’intento), a noi sembra di poter affermare che essa offre alla meditazione di tutti una duplice dimostrazione. In primo luogo, tale iniziativa viene a testimoniare, a nostro avviso, che la sollecitudine della periferia è notevole e che esiste alla base del <span about="https://w3id.org/moro/enoam/data/141020/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Partito</span> una volontà di suggerire proposte e confronti e collegamenti nuovi più di quanto sia possibile finora rintracciare sulla vetta. E ciò perché si trovano alla periferia forze che non intendono arrendersi al conservatorismo interno, mentre nell’area centrale del <span about="https://w3id.org/moro/enoam/data/141020/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Partito</span> c’è chi si ostina a voler sposare (e non sempre se ne comprende la ragione) la tesi di una irreversibilità globale.</p><p class="paragraph" data-counter="5" id="p-5">Ma l’iniziativa emiliana ci fornisce anche una seconda importante dimostrazione dandoci la prova che le preclusioni sono superabili e i recinti talvolta valicabili; in buona sostanza, che tutto ciò che appare come frenante se non addirittura insuperabile al «vertice» risulta quanto meno districabile alla periferia. Secondo noi, questo aspetto merita di essere sottolineato, perché serve ad introdurre in un’atmosfera non ancora sufficientemente stimolante un elemento di accentuata fiducia nella possibilità di imprimere forme nuove al dibattito interno, che noi non vogliamo certo segnato dalle ambiguità salottiere ma che ci auguriamo sia sempre lontanissimo dall’asprezza e dall’immeschinimento.</p><p class="paragraph" data-counter="6" id="p-6">Oltre tutto quell’iniziativa di base coglie bene lo spirito di quella che è stata chiamata la «regionalizzazione» del Congresso di giugno<sup><a href="#curatornote-4" id="curatornote-ref-4">[4]</a></sup>, volta indubbiamente a favorire, ad un tempo, assunzioni di autonomie e ricerche di raccordi nuovi e naturali.</p><p class="paragraph" data-counter="7" id="p-7">Conveniamo dunque sulla necessità e sull’utilità di ricerche siffatte che ridiano valore e significato alle regole del gioco democratico interno, in modo che gli stessi amici che dentro e fuori del <span about="https://w3id.org/moro/enoam/data/141020/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Partito</span> hanno le maggiori responsabilità e custodiscono esperienze politiche finanche ultra ventennali siano sempre più indotti anche da questi esempi, a farsi essi per primi garanti di quelle regole del gioco. D’altronde a noi sembra che i cercatori emiliani non cerchino l’introvabile. Purché ci sia buona volontà. Purché si guardi, più che a se stessi, al <span about="https://w3id.org/moro/enoam/data/141020/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Partito</span> ed al Paese. Questa visione del resto indica il posto che a ciascuno è giustamente affidato.</p><ol id="curatorNotes"><li about="https://w3id.org/moro/enoam/data/141020/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Non è chiaro il riferimento preciso della nota. Va segnalato però che pochi giorni prima, il 13 aprile, Flaminio Piccoli aveva polemizzato con il presidente delle Acli, Livio Labor (1918-1999), per la sua rivendicazione di una libertà di voto che non avrebbe più vincolato gli iscritti a scegliere la Dc. Secondo il segretario democristiano, era in corso un tentativo di indebolire la Dc per «lasciare solo al partito comunista il diritto e il dovere di acquisire il primato delle forze politiche italiane». <a href="#curatornote-ref-1">↑</a></li><li about="https://w3id.org/moro/enoam/data/141020/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Il riferimento è alla scelta maturata da Moro, in gennaio, di far passare la sua componente all’opposizione interna, privando così la maggioranza uscita dal congresso della Dc a Milano del novembre del 1967 di uno dei suoi pilastri fondanti. <a href="#curatornote-ref-2">↑</a></li><li about="https://w3id.org/moro/enoam/data/141020/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Il segretario regionale dell’Emilia-Romagna, Ermanno Gorrieri (1920-2004), aveva convocato per il 28 aprile un convegno aperto a tutte «le forze avanzate del partito» per costruire schieramenti comuni a livello periferico; l’iniziativa incontrò il favore di Piero Bassetti (1928-) e di molti esponenti lombardi delle correnti di sinistra. <a href="#curatornote-ref-3">↑</a></li><li about="https://w3id.org/moro/enoam/data/141020/v1/curatornote-4" id="curatornote-4" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> L’idea di approfittare della prospettiva delle elezioni regionali del 1970 per avviare un processo di strutturazione regionale (intermedio tra i livelli nazionale e provinciale) del partito era emersa nei dibattiti precongressuali successivi al Consiglio Nazionale del gennaio del 1969. <a href="#curatornote-ref-4">↑</a></li></ol></body></html>