<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ wdt: http://www.wikidata.org/prop/direct/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.108" name="dcterms.relation"/><meta content="10.48678/unibo/aldomoro1.3.2.108" name="dcterms.identifier"/><meta content="Moro, Aldo, [Discorso tenuto alla Confederazione nazionale dei dirigenti di azienda], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.108." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Discorso tenuto alla Confederazione nazionale dei dirigenti di azienda</title>
<div id="mentionMeta"><meta about="https://w3id.org/moro/enoam/data/giuseppe-togni" typeof="foaf:Person"/><meta about="https://w3id.org/moro/enoam/data/giuseppe-togni" content="Giuseppe Togni" property="rdfs:label"/><meta about="https://w3id.org/moro/enoam/data/giuseppe-togni" property="owl:sameAs" resource="http://www.wikidata.org/entity/Q3771530"/><meta about="https://w3id.org/moro/enoam/data/giuseppe-togni" content="Togni, Giuseppe" property="skos:prefLabel"/><meta about="https://w3id.org/moro/enoam/data/giuseppe-saragat" typeof="foaf:Person"/><meta about="https://w3id.org/moro/enoam/data/giuseppe-saragat" content="Giuseppe Saragat" property="rdfs:label"/><meta about="https://w3id.org/moro/enoam/data/giuseppe-saragat" property="owl:sameAs" resource="http://www.wikidata.org/entity/Q1238"/><meta about="https://w3id.org/moro/enoam/data/giuseppe-saragat" content="giuseppe-saragat" property="wdt:P1986"/><meta about="https://w3id.org/moro/enoam/data/giuseppe-saragat" content="Saragat, Giuseppe" property="skos:prefLabel"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Discorso tenuto alla Confederazione nazionale dei dirigenti di azienda</h1><p class="paragraph" data-counter="1" id="p-1">Prendo la parola soltanto per esprimere la mia riconoscenza per le accoglienze così cordiali ed amichevoli che mi sono state riservate, per ringraziare il Presidente, l’amico <span about="https://w3id.org/moro/enoam/data/132108/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/giuseppe-togni" typeof="deo:Reference">Togni</span>, per la cortesia affettuosa con la quale ha voluto salutarmi.</p><p class="paragraph" data-counter="2" id="p-2">Desidero anche io rendere omaggio al <span about="https://w3id.org/moro/enoam/data/132108/v1/mention-3" class="mention person" id="mention-3" property="dcterms:references" resource="https://w3id.org/moro/enoam/data/giuseppe-saragat" typeof="deo:Reference">presidente della Repubblica</span> che ha voluto significativamente onorare della sua presenza questa importante cerimonia e portare a voi, amici dirigenti di azienda, il saluto cordiale d augurale del governo che ho l’onore di presiedere.</p><p class="paragraph" data-counter="3" id="p-3">Le ragioni di questa cerimonia di oggi sono state così bene enunciate dal Presidente <span about="https://w3id.org/moro/enoam/data/132108/v1/mention-1" class="mention person" id="mention-1" property="dcterms:references" resource="https://w3id.org/moro/enoam/data/giuseppe-togni" typeof="deo:Reference">Togni</span> che io non debbo ritornarvi su. Vorrei soltanto cogliere fra le tante importanti cose che egli ha detto alcune che, mi pare, contribuiscono a qualificare la vostra funzione e ad additarvi alla riconoscenza del Governo e della Nazione.</p><p class="paragraph" data-counter="4" id="p-4">Innanzitutto questo sforzo di perfezionamento personale, sul piano tecnico e culturale di cui questa stessa cerimonia è un segno perché essa premia i migliori tra voi e quindi costituisce un riconoscimento di questa azione personale mossa da un alto senso di responsabilità attraverso la quale ciascuno di voi, consapevole del suo compito di fronte alla nazione, opera e fa sì che la sua posizione sia la più adeguata alle esigenze che debbono essere soddisfatte.</p><p class="paragraph" data-counter="5" id="p-5">L’altro aspetto che io voglio cogliere delle cose che ha detto con la competenza che gli è propria il Presidente <span about="https://w3id.org/moro/enoam/data/132108/v1/mention-2" class="mention person" id="mention-2" property="dcterms:references" resource="https://w3id.org/moro/enoam/data/giuseppe-togni" typeof="deo:Reference">Togni</span>, è la vostra naturale profonda appartenenza al mondo del lavoro. Voi siete in posizioni di particolare responsabilità, di direzione tecnica e di guida. Siete partecipi delle ansie, delle aspirazioni e dei meriti dei lavoratori italiani. Ed è anche a questo titolo che noi vogliamo rendervi omaggio, oggi. Crediamo che questo enorme lavoro che la Nazione, le categorie lavoratrici compiono insieme per garantire più alto e più degno avvenire al popolo italiano, questo enorme sforzo sarebbe meno efficace se non vi fosse una guida così consapevole e responsabile quale è quella che voi date al mondo del lavoro.</p><p class="paragraph" data-counter="6" id="p-6">Quindi: partecipi di tutti i doveri, consapevoli di tutte le esigenze, in una posizione di equilibrio non agnostico ma di equilibrio che ben a ragione sia stato sottolineato il legame che esiste naturalmente tra voi e la complessa realtà sociale e politica della nazione nella quale voi siete inseriti. Da qui nella auspicata collaborazione con i pubblici poteri, che io, per parte mia, come esponente del governo non posso che desiderare a mia volta con l’impegno di fare da parte nostra quanto è possibile per assicurarci il peso positivo del vostro apporto di collaborazione ai pubblici poteri. Da qui quell’accenno significativo che è stato fatto al tema generale e complesso della programmazione che vuole appunto essere espressione di razionalità, di ordine, di responsabilità nello sviluppo economico della Nazione. E anche sotto questo profilo c’è una vostra particolare responsabilità e c’è un vostro modo di collegamento, estremamente utile e importante che io desidero sottolineare.</p><p class="paragraph" data-counter="7" id="p-7">So che voi, amici dirigenti di azienda, perseguite tutti i valori umani, cioè sviluppate la vostra azione nel mondo del lavoro, avendo presente, non soltanto delle mete pur estremamente importanti di ordine economico e sociale, ma fate crescere tutti i valori umani nella nostra società. Ed è questo, appunto, che noi vogliamo perseguire in collaborazione con tutte le categorie e quindi anche in collaborazione con voi, amici dirigenti di azienda, pensiamo di poterlo fare, proprio col vostro aiuto. Quello che viene naturale in questo momento di dire, è una parola di fiducia e di speranza nell’avvenire del paese. Dopo venti anni di azione (voi celebrate il vostro ventennio) organizzazioni come queste sono piene di vitalità e rappresentano esse l’approfondimento sempre maggiore della vita democratica del nostro paese – ed anche questa è una ragione di fiducia nella vostra collaborazione, amici dirigenti, e cercheremo di andare insieme tutti avanti nella concordia della nazione per perseguire alti obiettivi di sviluppo economico, sociale ed umano per il nostro paese. </p></body></html>