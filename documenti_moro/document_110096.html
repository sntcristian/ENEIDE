<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.1.0.096" name="dcterms.relation"/><meta content="10.48678/unibo/aldomoro1.1.0.096" name="dcterms.identifier"/><meta content="Moro, Aldo, Crisi di fiducia, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 1, Gli anni giovanili (1932-1946), a cura di Gaetano Crociata e Paolo Trionfini, edizione e nota storico-critica di Tiziano Torresi, Bologna, Università di Bologna, 2021. DOI: https://doi.org/10.48678/unibo/aldomoro1.1.0.096." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Gli anni giovanili (1932-1946), 2021" name="description"/><title>Crisi di fiducia</title>
<div id="mentionMeta"><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/partito-politico" typeof="foaf:Organization"/><meta about="https://w3id.org/moro/enoam/data/partito-politico" content="Partito politico" property="rdfs:label"/><meta about="https://w3id.org/moro/enoam/data/partito-politico" property="owl:sameAs" resource="http://www.wikidata.org/entity/Q7278"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>Crisi di fiducia</h1><p class="paragraph" data-counter="1" id="p-1">Lo stato di grave disagio, nel quale versa oggi l’<span about="https://w3id.org/moro/enoam/data/110096/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, trova la sua ragione determinante, per chi lo consideri con assoluta obbiettività, nel disorientamento spirituale del nostro popolo, abituato per venti anni ad una quotidiana, supina, ed infine, comoda acquiescenza. Noi abbiamo perduto il gusto della varietà, ch’è ricchezza della vita, il coraggio di volere che la nostra certezza emerga dal contrasto per una nobile vittoria delle forze dello spirito. Preferiamo, insomma, la rinuncia al combattimento ed amiamo piuttosto possedere in pace, nascosta, la verità che serva per noi anziché esporla al rischio di misurarsi con le altre, per dominare, se ciò è possibile e giusto. D’altra parte la verità, dove ancora sussiste, ha perso sempre più il desiderio e l’amore dell’unità e, chiusa nel proprio egoismo particolare, si è progressivamente impoverita, smarrendo il senso largo ed umano della vita.</p><p class="paragraph" data-counter="2" id="p-2">All’invito scialbo e insignificante dei <span about="https://w3id.org/moro/enoam/data/110096/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/partito-politico" typeof="deo:Reference">Partiti</span>, senza slancio, senza passione, senza promessa di orizzonti nuovi, un popolo, diseducato alla libertà, all’agile gioco delle libertà, che, contrastando, si compongono per generarla, ha risposto con un’assenza fatta di superiorità e di sfiducia. Disinteressato e scontento per la povertà del contenuto ideale che si proponeva di dare alla sua vita, esso non ha trovato neppure forze di reazione, l’energia necessaria per rispondere alla domanda di aderire con un’altra domanda di maggiore e migliore ricchezza di valori umani, i quali giustifichino la dedizione. Si è, piuttosto, ritratto ancor più in se stesso, concludendo amaramente che nulla è mutato e nulla può mutare. </p><p class="paragraph" data-counter="3" id="p-3">Alla povertà spirituale di chi ha offerto al popolo italiano d’inserirsi in correnti politiche ridotte insignificanti ha fatto riscontro così la uguale povertà spirituale di chi, pur dolendosi, non ha saputo reagire né prendere una iniziativa migliore, acconciandosi vilmente a questa rinuncia, ch’è rinuncia al moto perenne e coraggioso della vita. Per questo difetto di sensibilità e di fortezza gl’Italiani non avvertono il pericolo del Governo anodino, che regge oggi le sorti del nostro popolo, né la tristezza di questo dissolversi delle nostre speranze di umana responsabile libertà, che un po’ tutti, per prepotenza o fiacchezza, abbiamo determinato.</p><p>Difetto di sensibilità</p><p class="paragraph" data-counter="4" id="p-4">Ci è richiesto dunque, se veramente vogliamo rinascere, un atto di energia e di bontà umana. Questa è crisi di fiducia, e noi dobbiamo tornare invece fiduciosi. Questa è crisi di stanchezza, e noi dobbiamo tornare pronti e forti.</p><p class="paragraph" data-counter="5" id="p-5">Questa è crisi di moralità, e noi dobbiamo tornare sensibili a tutte le esigenze della vita morale. Se i partiti ci si son presentati poveri, fiacchi, inutili qualche volta, ciò è perché in essi manca ricchezza di uomini, d’idee, d’iniziative, di opere, per essere stati abbandonati a se stessi o non controllati i responsabili.</p><p class="paragraph" data-counter="6" id="p-6">Ma i <span about="https://w3id.org/moro/enoam/data/110096/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/partito-politico" typeof="deo:Reference">Partiti</span> sono una necessità della nostra vita morale e politica. Volgere le spalle all’iniziativa inadeguata, senza curarsi di mutarla ed elevarla, è rinunzia pericolosa alla dignità dell’uomo. D’altra parte, dolersi e meravigliarsi di quest’assenza, come fanno i <span about="https://w3id.org/moro/enoam/data/110096/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/partito-politico" typeof="deo:Reference">Partiti</span> oggi costituiti, quando riconoscono, in momenti di sincerità, di non controllare affatto il popolo italiano, è ben poca cosa e, soprattutto non costruisce nulla. Curino invece essi di più la larghezza delle visioni umane che vengono proponendo come ideali di vita, diano il senso della continuità, della serietà, dell’equilibrio, della penetrazione dei reali problemi di rinascita del popolo italiano e meriteranno certamente la fiducia che oggi i più rifiutano di accordare ad essi.</p><p>Elementi necessari</p><p class="paragraph" data-counter="7" id="p-7">Noi non esitiamo a ritenere che questo duplice sforzo combinato, del popolo verso i <span about="https://w3id.org/moro/enoam/data/110096/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/partito-politico" typeof="deo:Reference">Partiti</span>, dei <span about="https://w3id.org/moro/enoam/data/110096/v1/mention-9" class="mention organization" id="mention-9" property="dcterms:references" resource="https://w3id.org/moro/enoam/data/partito-politico" typeof="deo:Reference">Partiti</span> verso il popolo, costringendo a chiarire ed affinare le idee, a definire gl’indirizzi, ad assumere responsabilità, a vagliare capacità, contribuirebbe in misura insperata a schiarire ed elevare di tono la nostra vita politica. Perché mai si vuole attendere di essere al Governo, per conquistare il popolo e non si fa subito invece il grande lavoro di creare quella adesione, che giustifichi e renda irresistibile la richiesta di governare? E perché, d’altra parte, il popolo non accetta di dare battaglia a questa richiesta, se la ritiene assurda, trovando nella lotta nuove forme espressive della sua volontà, molteplice ed una, di vivere nella solidarietà sociale secondo ideali veramente umani?</p><p class="paragraph" data-counter="8" id="p-8">È il popolo che deve governarsi, sappiamo. Lo vogliamo anzi. Abbiamo atteso con impazienza per ventun anni questo momento. Ed ora? Perché ci manca il coraggio e la lena per la grande fatica? Gl’italiani debbono tornare a riflettere con serietà e, messa da parte ogni stanchezza ed amore di comodo, rinnovare la loro professione di fede antifascista e renderla operosa. Se il popolo non vuole ridursi ad avere cinque fascismi in cambio di uno, a subire perennemente l’iniziativa altrui, respinta con invincibile repugnanza, ha da impadronirsi dei <span about="https://w3id.org/moro/enoam/data/110096/v1/mention-10" class="mention organization" id="mention-10" property="dcterms:references" resource="https://w3id.org/moro/enoam/data/partito-politico" typeof="deo:Reference">Partiti</span>, che son suoi, per possedere lo Stato, ch’è suo. E se i <span about="https://w3id.org/moro/enoam/data/110096/v1/mention-11" class="mention organization" id="mention-11" property="dcterms:references" resource="https://w3id.org/moro/enoam/data/partito-politico" typeof="deo:Reference">Partiti</span> ufficialmente costituiti, e faticosamente e malamente operanti, non vogliono essere travolti o continuare, quanto meno, la ventennale sopraffazione, hanno da cedere al popolo, perché, tramite i <span about="https://w3id.org/moro/enoam/data/110096/v1/mention-12" class="mention organization" id="mention-12" property="dcterms:references" resource="https://w3id.org/moro/enoam/data/partito-politico" typeof="deo:Reference">Partiti</span>, esso si faccia Stato. Il loro grazioso gesto di impadronirsi del governo, non dà sostanzialmente nulla a questo disperato popolo in attesa, finché i partiti non lo rappresentino, cessando di rappresentare solo se stessi.</p><p class="paragraph" data-counter="9" id="p-9">Gl’Italiani sono terribilmente disorientati. Essi appena si accingono a compiere questo atto di scelta, questa presa di possesso, la quale decide della sorte dell’<span about="https://w3id.org/moro/enoam/data/110096/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, che già se ne ritraggono intimoriti e sfiduciati. Mentre insistente e suadente, emergendo dalle cose e dal fondo di debolezza delle coscienze degli italiani, si presenta il richiamo dell’assolutismo, i <span about="https://w3id.org/moro/enoam/data/110096/v1/mention-13" class="mention organization" id="mention-13" property="dcterms:references" resource="https://w3id.org/moro/enoam/data/partito-politico" typeof="deo:Reference">Partiti</span>, che non vogliono farsi alleati della causa ingiusta e tenere bordone, loro malgrado, al nuovo attentato alla rinascita liberale in <span about="https://w3id.org/moro/enoam/data/110096/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, hanno da dimenticare, con vera carità di patria, se stessi, poiché i <span about="https://w3id.org/moro/enoam/data/110096/v1/mention-14" class="mention organization" id="mention-14" property="dcterms:references" resource="https://w3id.org/moro/enoam/data/partito-politico" typeof="deo:Reference">Partiti</span> sono per il popolo e non il popolo per i <span about="https://w3id.org/moro/enoam/data/110096/v1/mention-15" class="mention organization" id="mention-15" property="dcterms:references" resource="https://w3id.org/moro/enoam/data/partito-politico" typeof="deo:Reference">Partiti</span>.</p><p>Mr.</p></body></html>