<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.130" name="dcterms.relation"/><meta content="10.48678/unibo/aldomoro1.2.1.130" name="dcterms.identifier"/><meta content="Moro, Aldo, Osservatorio 2 (aprile 1947), in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.130." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Osservatorio 2 (aprile 1947)</title>
<div id="mentionMeta"><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>Osservatorio 2 (aprile 1947)</h1><p class="paragraph" data-counter="1" id="p-1">L’articolo 1 della nuova costituzione<sup><a href="#curatornote-1" id="curatornote-ref-1">[1]</a></sup>, di recente approvato, afferma che l’<span about="https://w3id.org/moro/enoam/data/121130/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> è una repubblica democratica fondata sul lavoro. Questa dichiarazione posta all’inizio del testo costituzionale e che contribuisce a caratterizzare nelle sue linee essenziali il nuovo Stato italiano dev’essere salutata da tutti gli italiani come soluzione cristiana di drammatici conflitti sociali e premessa di fecondi sviluppi verso una meta di giustizia, di benessere e di pace. Oggi, al punto culminante di un processo di evoluzione storica che prende le sue mosse dal Vangelo ed al quale i cristiani hanno sinceramente ed efficacemente partecipato, la preminenza del lavoro nella vita sociale è un fatto acquisito e che non può ormai essere contrastato. L’uomo lavoratore è al centro della vita sociale. Giustizia è fatta a tutti gli uomini che, al disopra di ogni differenza, si ritrovano finalmente eguali e solidali, pieni di dignità tutti e capaci di incontro fraterno. Questo è cristianesimo autentico. Ogni tentativo di porre il cristianesimo contro questa realtà, che senza di esso non sarebbe possibile, è segno di mentalità faziosa.</p><p class="paragraph" data-counter="2" id="p-2">Ma i cristiani debbono dimostrare con le loro opere che essi non subiscono, ma vogliono e che anzi tutta la loro forza di carità è impegnata per la realizzazione concreta di un mondo libero e giusto. Se questa dichiarazione restasse soltanto una formula, suonerebbe come irrisione e menzogna e condannerebbe coloro che l’hanno voluta.</p><p class="paragraph" data-counter="3" id="p-3">Oggi il tempo corre veloce e non si può aspettare più che non sia strettamente necessario. Le forze morali e quelle legali, l’intervento della società e quelli dello Stato non possono essere ritardati né può l’uno precedere l’altro.</p><p class="paragraph" data-counter="4" id="p-4">È una grande mobilitazione degli spiriti che si attende, la quale dia concretezza a queste elevate esigenze spirituali. Questa mobilitazione è domandata al cristianesimo; è una prova che il cristianesimo vincerà.</p><ol id="curatorNotes"><li about="https://w3id.org/moro/enoam/data/121130/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> L’articolo 1 della Costituzione recita: «L’Italia è una Repubblica democratica, fondata sul lavoro. La sovranità appartiene al popolo, che la esercita nelle forme e nei limiti della Costituzione». <a href="#curatornote-ref-1">↑</a></li></ol></body></html>