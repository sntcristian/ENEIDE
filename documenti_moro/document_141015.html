<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.1.015" name="dcterms.relation"/><meta content="10.48678/unibo/aldomoro1.4.1.015" name="dcterms.identifier"/><meta content="Moro, Aldo, Al di là di una mediocre polemica, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Al ministero degli Esteri e all’opposizione nel partito (giugno 1968 – maggio 1973), a cura di Guido Formigoni e Agostino Giovagnoli, edizione e nota storico-critica di Enrico Palumbo, Bologna, Università di Bologna, 2021. DOI: https://doi.org/10.48678/unibo/aldomoro1.4.1.015." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Al ministero degli Esteri e all’opposizione nel partito (giugno 1968 – maggio 1973), 2021" name="description"/><title>Al di là di una mediocre polemica</title>
<div id="mentionMeta"><meta about="https://w3id.org/moro/enoam/data/annibale-fada" typeof="foaf:Person"/><meta about="https://w3id.org/moro/enoam/data/annibale-fada" content="Annibale Fada" property="rdfs:label"/><meta about="https://w3id.org/moro/enoam/data/annibale-fada" content="Fada, Annibale" property="skos:prefLabel"/><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/><meta about="https://w3id.org/moro/enoam/data/partito-liberale-italiano" typeof="foaf:Organization"/><meta about="https://w3id.org/moro/enoam/data/partito-liberale-italiano" content="Partito Liberale Italiano" property="rdfs:label"/><meta about="https://w3id.org/moro/enoam/data/partito-liberale-italiano" property="owl:sameAs" resource="http://www.wikidata.org/entity/Q508733"/></div>

<div id="footnoteMeta"><meta about="https://w3id.org/moro/enoam/data/enrico-palumbo" typeof="foaf:Person"/><meta about="https://w3id.org/moro/enoam/data/enrico-palumbo" content="Enrico Palumbo" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>Al di là di una mediocre polemica</h1><p class="paragraph" data-counter="1" id="p-1">Il Sen. <span about="https://w3id.org/moro/enoam/data/141015/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/annibale-fada" typeof="deo:Reference">Fada</span><sup><a href="#curatornote-1" id="curatornote-ref-1">[1]</a></sup>, di recente uscito dall’anonimato in virtù della funzione che si è assunta di punta di diamante nella polemica pre-congressuale, ha rivolto all’on. Moro, più volte, la critica di pronunciare discorsi vuoti, privi cioè di indicazioni politiche, o addirittura fatui.</p><p class="paragraph" data-counter="2" id="p-2">Da ultimo lo accusa, senza nominarlo, ma in modo trasparente, di mirare a restaurazioni dannose per la prosecuzione della politica di centro-sinistra. Evidentemente il sen. <span about="https://w3id.org/moro/enoam/data/141015/v1/mention-1" class="mention person" id="mention-1" property="dcterms:references" resource="https://w3id.org/moro/enoam/data/annibale-fada" typeof="deo:Reference">Fada</span> ha un compito da assolvere con rigore, il che gl’impedisce di valutare obiettivamente le cose e di riconoscere che in alcuni discorsi, i quali hanno destato interesse nella <span about="https://w3id.org/moro/enoam/data/141015/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> e nell’opinione pubblica, l’on. Moro ha preso posizioni su temi essenziali della vita politica in Italia.</p><p class="paragraph" data-counter="3" id="p-3">Per il sen. <span about="https://w3id.org/moro/enoam/data/141015/v1/mention-2" class="mention person" id="mention-2" property="dcterms:references" resource="https://w3id.org/moro/enoam/data/annibale-fada" typeof="deo:Reference">Fada</span> forse l’on. Moro è un <em>homo novus</em> che deve compitare il proprio credo perché nessuno lo conosce? Sedici anni di eminenti responsabilità non dicono nulla al sen. <span about="https://w3id.org/moro/enoam/data/141015/v1/mention-3" class="mention person" id="mention-3" property="dcterms:references" resource="https://w3id.org/moro/enoam/data/annibale-fada" typeof="deo:Reference">Fada</span>?</p><p class="paragraph" data-counter="4" id="p-4">Il cammino che l’on. Moro ha percorso dal novembre scorso è tuttavia più che sufficiente per affermare che sono stati toccati tutti i temi essenziali vecchi e nuovi, propri della politica italiana e oggetto di attento esame da parte di chi in essa voglia operare all’altezza dei tempi. C’è chi ama quelle tabelle sinottiche dove su una colonna c’è l’elenco dei problemi e sull’altra l’elenco delle risposte. Anche questi inventari hanno la loro utilità; ma certo la realtà è più complessa. Occorre dunque scavare più nel profondo, andare alla radice insomma. E la radice è questa: che oggi il problema politico centrale, il vero problema, è quello del potere, della partecipazione ad esso di tutta la società, della libertà la quale si costruisce nelle coscienze e negli istituti, nella società e nello Stato. Un problema posto in termini drammatici, che rende inquieta, esigente, persino insofferente la comunità nazionale. Ed è su questo tema vitale che si misura la capacità non solo dei partiti, dei loro esponenti, delle istituzioni, ma della «dimensione politica» nella sua globalità, di intuire la realtà di oggi e corrispondervi. Perché se non si è in grado di far pervenire alla dimensione politica, per trovarvi un assetto soddisfacente, il profondo travaglio del nostro tempo, e degli uomini del nostro tempo, la conclusione è uno scacco della stessa libertà, presumibilmente la messa in crisi del sistema democratico.</p><p class="paragraph" data-counter="5" id="p-5">Sotto questo profilo va approfondito il significato della politica di centro-sinistra, la quale prese le mosse non solo da divergenze programmatiche con il <span about="https://w3id.org/moro/enoam/data/141015/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/partito-liberale-italiano" typeof="deo:Reference">Partito Liberale</span> ma soprattutto dal superamento, ritenuto necessario, di quel tipo di rappresentanza politica. Si andò al di là del centrismo sia per la ricerca di posizioni omogenee sui grandi problemi nazionali e sulle soluzioni da dare ad essi, sia, ed in modo particolare, per assicurare l’allargamento della base del potere, la partecipazione popolare, come governo e non come opposizione, alla sua gestione, associando in questo compito le forze politiche che la logica dello sviluppo democratico aveva reso disponibili<sup><a href="#curatornote-2" id="curatornote-ref-2">[2]</a></sup>.</p><p class="paragraph" data-counter="6" id="p-6">Ed è su questo punto che ancora il centro-sinistra deve esprimere tutte le sue potenzialità. È qui che, superando le grandi difficoltà connesse all’avvio di una collaborazione tra forze diverse per provenienza ispirazione e tradizione, i Partiti della coalizione troveranno il punto d’attacco per un nuovo processo di espansione e di approfondimento della politica giustamente immaginata come una risposta alle attese del Paese.</p><p class="paragraph" data-counter="7" id="p-7">Per questa politica, della quale è stato protagonista – non esclusivo certo, ma di notevole rilievo –, l’on. Moro ha offerto approfondite riflessioni concernenti la società, i partiti, le istituzioni. Egli ha posto le questioni del rinnovamento in termini che hanno ravvivato il dibattito politico dentro e fuori della <span about="https://w3id.org/moro/enoam/data/141015/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>, dimostrando così che essa è pronta, viva e sensibile, solo che non prevalga il disegno di soffocare, deformandole o screditandole, componenti essenziali che appartengono alla storia ed alla vita del <span about="https://w3id.org/moro/enoam/data/141015/v1/mention-9" class="mention organization" id="mention-9" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Partito</span><sup><a href="#curatornote-3" id="curatornote-ref-3">[3]</a></sup>.</p><p class="paragraph" data-counter="8" id="p-8">Non è stato sin qui detto tutto, ma mancano appunto tre mesi al Congresso. Saranno affrontati via via i temi che scaturiscono da queste tutt’altro che generiche o addirittura, come si insinua, ambigue impostazioni. Ma è bene che anche altri facciano uno sforzo per restituire la politica alla sua autentica dimensione, per compiere la più attenta analisi di ogni particolare ed insieme una sintesi penetrante e viva sì che ne risulti un quadro politico peculiare e significativo.</p><p class="paragraph" data-counter="9" id="p-9">Stia pur tranquillo, infine, il sen. <span about="https://w3id.org/moro/enoam/data/141015/v1/mention-4" class="mention person" id="mention-4" property="dcterms:references" resource="https://w3id.org/moro/enoam/data/annibale-fada" typeof="deo:Reference">Fada</span>. L’on. Moro non pensa ad alcuna restaurazione. Tanto meno ad una restaurazione dannosa alla prosecuzione della politica di centro-sinistra, alla quale, ritenendola estremamente importante, egli ha offerto il suo pensiero, la sua parola, la sua azione e, quando è apparso necessario, anche il suo silenzio.</p><ol id="curatorNotes"><li about="https://w3id.org/moro/enoam/data/141015/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Annibale Fada (1926-1971), già partigiano delle “Fiamme verdi”, medico ed esponente politico della Democrazia cristiana, nel governo Rumor era sottosegretario alle Finanze. <a href="#curatornote-ref-1">↑</a></li><li about="https://w3id.org/moro/enoam/data/141015/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Il riferimento è al passaggio dalla stagione dei governi centristi (Dc e, con qualche variante nella composizione, Pli, Psli/Psdi, Pri), cominciata nel 1947, a quella dei governi di centro-sinistra (Dc, Pri, Psdi nel 1962, cui si aggiunse il Psi nel 1963). <a href="#curatornote-ref-2">↑</a></li><li about="https://w3id.org/moro/enoam/data/141015/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Il riferimento è ai discorsi di Moro dei mesi precedenti, a partire da quello al Consiglio Nazionale della Dc del 21 novembre 1968. <a href="#curatornote-ref-3">↑</a></li></ol></body></html>