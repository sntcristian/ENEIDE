<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.1.0.058" name="dcterms.relation"/><meta content="10.48678/unibo/aldomoro1.1.0.058" name="dcterms.identifier"/><meta content="Moro, Aldo, Studio dell’organizzazione. La Fuci di fronte alla vita, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 1, Gli anni giovanili (1932-1946), a cura di Gaetano Crociata e Paolo Trionfini, edizione e nota storico-critica di Tiziano Torresi, Bologna, Università di Bologna, 2021. DOI: https://doi.org/10.48678/unibo/aldomoro1.1.0.058." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Gli anni giovanili (1932-1946), 2021" name="description"/><title>Studio dell’organizzazione. La Fuci di fronte alla vita</title>
<div id="mentionMeta"><meta about="https://w3id.org/moro/enoam/data/federazione-universitaria-cattolica-italiana" typeof="foaf:Organization"/><meta about="https://w3id.org/moro/enoam/data/federazione-universitaria-cattolica-italiana" content="Fuci" property="rdfs:label"/><meta about="https://w3id.org/moro/enoam/data/federazione-universitaria-cattolica-italiana" property="owl:sameAs" resource="http://www.wikidata.org/entity/Q3091708"/><meta about="https://w3id.org/moro/enoam/data/societa-san-vincenzo-de-paoli" typeof="foaf:Organization"/><meta about="https://w3id.org/moro/enoam/data/societa-san-vincenzo-de-paoli" content="Società San Vincenzo De Paoli" property="rdfs:label"/><meta about="https://w3id.org/moro/enoam/data/societa-san-vincenzo-de-paoli" property="owl:sameAs" resource="http://www.wikidata.org/entity/Q1528836"/><meta about="https://w3id.org/moro/enoam/data/universita" typeof="foaf:Organization"/><meta about="https://w3id.org/moro/enoam/data/universita" content="Università" property="rdfs:label"/><meta about="https://w3id.org/moro/enoam/data/universita" property="owl:sameAs" resource="http://www.wikidata.org/entity/Q3918"/><meta about="https://w3id.org/moro/enoam/data/chiesa" typeof="foaf:Organization"/><meta about="https://w3id.org/moro/enoam/data/chiesa" content="Chiesa" property="rdfs:label"/><meta about="https://w3id.org/moro/enoam/data/chiesa" property="owl:sameAs" resource="http://www.wikidata.org/entity/Q34651"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>Studio dell’organizzazione. La Fuci di fronte alla vita</h1><p class="paragraph" data-counter="1" id="p-1">Uno degli argomenti di cui più si parla nella <span about="https://w3id.org/moro/enoam/data/110058/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Fuci</span> è questo della sua aderenza alla vita; e quale ne sia l’interesse vivo è tanto evidente, che occorre appena metterlo in rilievo.</p><p class="paragraph" data-counter="2" id="p-2">La <span about="https://w3id.org/moro/enoam/data/110058/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Fuci</span> è certamente un organismo sociale educativo, squisitamente formativo, se pure definirla in questo modo sarebbe certo inadeguato, ove non si ponesse in rilievo che tale formazione si realizza in una concretezza di vita sociale a carattere religioso, dalla quale scaturiscono fondamentali valori di formazione. Ora è certo che la <span about="https://w3id.org/moro/enoam/data/110058/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Fuci</span> non potrebbe pretendere di assolvere la missione che la <span about="https://w3id.org/moro/enoam/data/110058/v1/mention-20" class="mention organization" id="mention-20" property="dcterms:references" resource="https://w3id.org/moro/enoam/data/chiesa" typeof="deo:Reference">Chiesa</span> le ha affidata di fronte al mondo universitario, se non avesse una intelligente aderenza alla vita che appunto vuol dirigere mediante la formazione che essa dà agli universitari cattolici. E se pensiamo che questa formazione riguarda sì l’età universitaria, ma come una preparazione alla «vita» di domani, vita professionale, ma anche vita di «uomini» nel senso più largo della parola, e quindi familiare e sociale, si capisce come questa posizione della <span about="https://w3id.org/moro/enoam/data/110058/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Fuci</span> di fronte alla vita non si presenti solo come aderenza alle esigenze che la vita universitaria presenta nel momento in cui, per così dire, su di essa si esplica l’opera di formazione, ma pure come aderenza alle esigenze della vita umana nel senso più largo della parola, alle quali la <span about="https://w3id.org/moro/enoam/data/110058/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Fuci</span>, se non vuol fallire ai propri compiti, deve soddisfare. Certo i due momenti (aderenza alle esigenze della vita e dell’anima universitaria; aderenza alle esigenze che la vita umana – professionale, famigliare, sociale – presenta) sono strettamente connessi. Nell’anima dell’universitario, che a questa vita di uomo si prepara, non possono non presentarsi, sia pure in modo confuso, queste esigenze che saranno concrete domani. Quello che domani sarà dovere da compiere, si pone oggi come dovere di preparazione, che la formazione educativa della <span about="https://w3id.org/moro/enoam/data/110058/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Fuci</span> deve permettere di adempiere.</p><p class="paragraph" data-counter="3" id="p-3">Cerchiamo di distinguere i due momenti, l’oggi e il domani, e di cogliere dell’uno e dell’altro le esigenze, per stabilire se e come la <span about="https://w3id.org/moro/enoam/data/110058/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Fuci</span> ad esse soddisfi con il suo programma ed il suo metodo di lavoro. Lo studio può avere, soprattutto in sede di discussione, un andamento critico, allo scopo di stabilire una adeguazione sempre più perfetta dell’attuale organismo della <span about="https://w3id.org/moro/enoam/data/110058/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Fuci</span> alle esigenze per cui essa è nata e vive.</p><p>A) Il giovane universitario ha bisogno di una formazione, di una educazione, che riconduca sul piano della vita il suo studio universitario, che della vita non gli parla ed alla vita non lo prepara. Questa prima esigenza della vita universitaria largamente intensa [intesa] può essere così colta: l’esigenza proprio di una educazione in senso vasto generale, di una educazione, se così vogliamo dire, umanistica e culturale, che compia l’opera della famiglia e della scuola media, ma con ben altra chiara coscienza delle esigenze cui si deve soddisfare, ma con ben altra partecipazione responsabile (la libertà e responsabilità sono caratteristiche della vita universitaria) di colui che la formazione riceve, con ben altra esperienza di vita concreta, senza della quale, in un momento di così curioso e vivace contatto con la realtà della vita, ogni insegnamento, perché astratto, resterebbe infecondo.</p><p class="paragraph" data-counter="4" id="p-4">Proprio in questo momento, in forma acuta, si presenta una crisi che pone in discussione le esperienze passate e le direttive di vita passivamente acquisite, mentre si fa vivo il bisogno di una comprensione nuova, più personale e profonda, della vita. D’altra parte lo studio specializzato di facoltà, non soddisfacendolo, acuisce ancora questo bisogno e più distintamente conduce verso quella ricerca di unità e di direttiva della vita, che solo una meditazione personale fuori della facoltà può determinare.</p><p class="paragraph" data-counter="5" id="p-5">Che queste esigenze non siano presenti in alcuni, magari pure in una massa, non conta; o conta solo come problema di apostolato che conduca altri a sentire esigenze che è naturale e necessario sentire. Quando parliamo di aderenza alla vita, intendiamo aderenza alla vita reale, umana, vera, non alle deviazioni o alle lacune che possono sempre presentarsi.</p><p class="paragraph" data-counter="6" id="p-6">Questa fondamentale esigenza si specifica in una esigenza triplice: intellettuale, formativa in senso stretto, di esperienza di vita.</p><p>a) intellettuale, nel senso di una ricerca indispensabile di verità assoluta, essenziale, integrale, che sia il compimento e il coronamento di verità particolari, quali sono quelle apprese nell’<span about="https://w3id.org/moro/enoam/data/110058/v1/mention-17" class="mention organization" id="mention-17" property="dcterms:references" resource="https://w3id.org/moro/enoam/data/universita" typeof="deo:Reference">Università</span>. La quale non basta di per sé sola alla vita. Sicché si chiarisce anche il carattere vitale di questa ricerca di verità che si pone come esigenza;</p><p>b) formativa, nel senso che la conquista di verità, proprio per il suo carattere vitale, non può restare su un piano freddamente intellettuale, ma deve essere avvicinata alla vita nella forma di una direttiva morale immediatamente aderente alle sue esigenze;</p><p>c) esperienza di vita; perché se in qualche modo, e sia pure ancora in forma embrionale, la formazione già non si traduce in azione e atteggiamento di vita, cioè in concreta esperienza di questa nei suoi aspetti di verità, la formazione rischia di riuscire infeconda.</p><p class="paragraph" data-counter="7" id="p-7">La <span about="https://w3id.org/moro/enoam/data/110058/v1/mention-9" class="mention organization" id="mention-9" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Fuci</span> tende a soddisfare a questi diversi aspetti della fondamentale esigenza formativa propria dell’età universitaria con tutte le forme della sua attività. La quale è di carattere sempre fondamentalmente religioso, perché non c’è vita umana che non sia in essenza religiosa, e non c’è preparazione alla vita che valga, se non sia preparazione religiosa ad una vita intesa religiosamente:</p><p>a) formazione intellettuale – studio filosofico e religioso, gruppi di studio di facoltà, attività culturali generali; studio di problemi di vita della chiesa;</p><p>b) formazione in senso stretto; tutte le attività culturali guardate nel loro valore formativo, in particolare Gruppo del vangelo, adunanze formative, esercizi spirituali ecc.;</p><p>c) esperienza di vita; tutta la vita della <span about="https://w3id.org/moro/enoam/data/110058/v1/mention-10" class="mention organization" id="mention-10" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Fuci</span>, sopratutto nel suo immanente aspetto di vita sociale centrata nella vita della <span about="https://w3id.org/moro/enoam/data/110058/v1/mention-21" class="mention organization" id="mention-21" property="dcterms:references" resource="https://w3id.org/moro/enoam/data/chiesa" typeof="deo:Reference">Chiesa</span>, Conferenze di <span about="https://w3id.org/moro/enoam/data/110058/v1/mention-16" class="mention organization" id="mention-16" property="dcterms:references" resource="https://w3id.org/moro/enoam/data/societa-san-vincenzo-de-paoli" typeof="deo:Reference">S. Vincenzo</span>.</p><p class="paragraph" data-counter="8" id="p-8">È evidente che ci si prepara così a vivere una vita religiosa attraverso una esperienza formativa umana e religiosa in senso largo.</p><p>B) Soddisfacendo a queste esigenze di formazione della vita universitaria, che sono in stretta aderenza con le posizioni di vita professionale, familiare e sociale in cui gli universitari di oggi saranno domani, la <span about="https://w3id.org/moro/enoam/data/110058/v1/mention-11" class="mention organization" id="mention-11" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Fuci</span> intende appunto assumere una posizione di fronte alla vita, intende servire ad essa, interpretarne le esigenze e rifletterle nella fase preparatoria del suo programma di formazione.</p><p class="paragraph" data-counter="9" id="p-9">Occorre quindi studiare in particolare queste posizioni di vita nelle quali l’universitario di oggi verrà a trovarsi domani, per stabilire come la <span about="https://w3id.org/moro/enoam/data/110058/v1/mention-12" class="mention organization" id="mention-12" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Fuci</span> prepari ad assumere in esse una posizione di verità.</p><p class="paragraph" data-counter="10" id="p-10">Occorre considerare in particolare:</p><p>a) vita professionale, in relazione all’esigenza di una aderenza, sul piano scientifico e su quello propriamente morale e pratico, della vita professionale ai presupposti dati dal carattere religioso della personalità. In particolare considerare l’esigenza umana di sentire la professione come servizio sociale;</p><p>b) vita familiare, in relazione alla funzione propria della famiglia, squisitamente educativa, in senso cristiano;</p><p>c) sociale, sia con riferimento alla vita professionale e familiare nel loro aspetto sociale, sia nel senso più largo che si possa immaginare (es. contatto con tutte le altre classi sociali e in particolare con i poveri).</p><p class="paragraph" data-counter="11" id="p-11">È opportuno considerare quindi i mezzi formativi della <span about="https://w3id.org/moro/enoam/data/110058/v1/mention-13" class="mention organization" id="mention-13" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Fuci</span> non solo in relazione al loro fine immediato e per così dire astratto, ma pure in relazione a queste concrete esigenze di vita, per stabilirne, in relazione a queste, la concreta efficacia. Occorrerà pure tener conto degli elementi che possono rendere inefficace in tutto o in parte quest’opera di formazione e quindi svuotare in concreto la funzione della <span about="https://w3id.org/moro/enoam/data/110058/v1/mention-14" class="mention organization" id="mention-14" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Fuci</span> di fronte alla vita per cause diverse dalla capacità astratta del suo programma.</p><p class="paragraph" data-counter="12" id="p-12">In relazione a questo gioverà tenere presenti i seguenti punti:</p><p>a) caratteristiche della mentalità universitaria moderna; sua sensibilità per questi problemi di vita; sue esigenze particolari circa il programma e il metodo educativo;</p><p>b) resistenza dell’ambiente e problemi particolari che sorgono nel passaggio dalla preparazione e dall’esperienza provvisoria alla vita concretamente vissuta.</p><p class="paragraph" data-counter="13" id="p-13"> Tutto il problema poi dell’aderenza della <span about="https://w3id.org/moro/enoam/data/110058/v1/mention-15" class="mention organization" id="mention-15" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Fuci</span> alla vita va guardato nell’ambito più vasto del suo lavoro di apostolato di fronte all’<span about="https://w3id.org/moro/enoam/data/110058/v1/mention-18" class="mention organization" id="mention-18" property="dcterms:references" resource="https://w3id.org/moro/enoam/data/universita" typeof="deo:Reference">Università</span>; cioè come contributo, di cui va discussa la efficacia e di cui vanno fissate le più opportune direttive, alla instaurazione di una <span about="https://w3id.org/moro/enoam/data/110058/v1/mention-19" class="mention organization" id="mention-19" property="dcterms:references" resource="https://w3id.org/moro/enoam/data/universita" typeof="deo:Reference">Università</span> cristiana in <span about="https://w3id.org/moro/enoam/data/110058/v1/mention-22" class="mention place" id="mention-22" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, che ha generali compiti di fronte a tutta la vita sociale italiana.</p><p>A. M.</p></body></html>