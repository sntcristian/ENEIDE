<!DOCTYPE html>
<html><head prefix="rdfs: http://www.w3.org/2000/01/rdf-schema# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.050" name="dcterms.relation"/><meta content="10.48678/unibo/aldomoro1.3.2.050" name="dcterms.identifier"/><meta content="Moro, Aldo, [Articolo per «Il Globo» sulla giornata del risparmio], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.050." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Articolo per «Il Globo» sulla giornata del risparmio</title>


<div id="footnoteMeta"><meta about="https://w3id.org/moro/enoam/data/michele-cento" typeof="foaf:Person"/><meta about="https://w3id.org/moro/enoam/data/michele-cento" content="Michele Cento" property="rdfs:label"/></div></head><body prefix="fabio: http://purl.org/spar/fabio/ dcterms: http://purl.org/dc/terms/"><h1 class="title">Articolo per «Il Globo» sulla giornata del risparmio </h1><p class="paragraph" data-counter="1" id="p-1">Il risparmio, nelle sue varie forme, è sempre testimonianza di responsabile previdenza e di fiducia nell’avvenire.</p><p class="paragraph" data-counter="2" id="p-2">Esso è sempre indispensabile a costituire il capitale e ad avviare le attività produttive, dalle quali, poi, viene restituito accresciuto a compenso del sacrificio dei risparmiatori.</p><p class="paragraph" data-counter="3" id="p-3">Ma perché tale ciclo possa svolgersi con la sollecitudine e l’ampiezza che lo sviluppo economico via via richiede sono necessarie la stabilità politica e quella monetaria che assecondino l’impegno dei risparmiatori e dei produttori.</p><p class="paragraph" data-counter="4" id="p-4">Sono, questi, gli obiettivi del governo che ho l’onore di presiedere nella continuità di una prospettiva di sviluppo democratico e di progresso economico perseguita in tutti questi anni. Sappiamo bene che solo con la stabilità politica ed economica, accrescendosi la tradizionale propensione al risparmio, si moltiplicano e si rinsaldano le istituzioni che provvedono ad eccitare questa tendenza, a raccoglierne e convogliarne il flusso presso le attività produttive, nei campi e nelle officine: dai monti di pegno alle casse rurali, alle banche popolari, alle casse di risparmio; dalla Cassa Depositi e Prestiti, della quale abbiamo quest’anno ricordato il centenario, all’ordinamento delle borse valori, alla disciplina delle società per azioni, alla diffusione del risparmio azionario.</p><p class="paragraph" data-counter="5" id="p-5">La stabilità monetaria in particolare è una condizione necessaria per la formazione del risparmio. Un tasso accentuato di degradazione del metro monetario scoraggia chi detiene il risparmio in forma monetaria o lo affida al sistema bancario, o lo investe in titoli emessi dallo Stato. Un processo di inflazione polverizza il risparmio esistente, paralizza il formarsene di nuovo, impedisce quelle previsioni aziendali così necessarie per lo sviluppo della produzione.</p><p class="paragraph" data-counter="6" id="p-6">L’azione intrapresa per garantire la stabilità monetaria e che ha già dato i primi frutti, è stata dunque svolta soprattutto in difesa del medio e del piccolo risparmiatore, dei percettori di redditi fissi, soprattutto lavoratori: operai ed impiegati.</p><p class="paragraph" data-counter="7" id="p-7">Risparmio, produzione, stabilità politica e stabilità monetaria confluiscono perché con un effetto di reazioni e di interdipendenze reciproche, in un complesso che va affrontato in modo organico.</p><p class="paragraph" data-counter="8" id="p-8">Del resto, lo stesso progetto di bilancio dello Stato per il 1965 è ispirato a questi criteri di parsimonia in vista della stabilità monetaria: il volume globale della spesa è contenuto entro i limiti che derivano da obiettive esigenze e così il deficit.</p><p class="paragraph" data-counter="9" id="p-9">Sono state invece sviluppate le spese occorrenti agli investimenti ed alla formazione del capitale sociale: la scuola, la ricerca scientifica, gli ospedali, i lavori pubblici, i miglioramenti agricoli, la Cassa per il Mezzogiorno.</p><p class="paragraph" data-counter="10" id="p-10">Lo Stato ha inteso attuare ed indicare a se stesso ed a tutti un metodo di rigorosa ed ordinata amministrazione.</p><p class="paragraph" data-counter="11" id="p-11">In tale contesto si inquadrano anche i provvedimenti adottati per il contenimento dei consumi non necessari, il richiamo alla responsabilità dei lavoratori e dei loro sindacati per una autonoma e consapevole valutazione in ordine alla crescita dei loro salari che è un modo di difenderne la effettiva capacità di acquisto o valore reale, la stabilità ed il livello dell’occupazione<sup><a href="#curatornote-1" id="curatornote-ref-1">[1]</a></sup>. Anche l’assunzione da parte dello Stato di alcuni oneri sociali, gravanti fin qui sui lavoratori e sulle imprese, ha lo scopo di riattivare il meccanismo di formazione del risparmio nel sistema delle famiglie e nel sistema delle imprese.</p><p class="paragraph" data-counter="12" id="p-12">Tutti: Stato, collettività intermedie, imprenditori, famiglie, siamo dunque chiamati, non tanto a celebrare astrattamente le virtù del risparmio, quanto ad esercitare concretamente il sacrificio che è ad esso connesso.</p><p class="paragraph" data-counter="13" id="p-13">E pensando a tutte queste forze operose sentiamo la fondamentale saldezza del nostro popolo. La tenacia del risparmio, associata all’altra fondamentale virtù, la tenacia nel lavoro, ci hanno portato nel breve corso di un secolo dalla nascita dello Stato italiano a più che triplicare il prodotto del Paese in termine reali ed in ragione di abitanti. La nostra capacità di ripresa ci ha fatto recentemente ricevere, nelle sedi internazionali più autorevoli e più difficili, obiettivi riconoscimenti per i risultati conseguiti nell’azione intrapresa per riconquistare la stabilità della nostra moneta. Si tratta ora di continuare ad andare avanti su questa strada per il progresso del popolo italiano. </p><ol id="curatorNotes"><li about="https://w3id.org/moro/enoam/data/132050/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Moro si riferisce ai provvedimenti anticongiunturali adottati nel febbraio 1964 e ai richiami a una politica dei redditi che avrebbe dovuto coinvolgere i sindacati per contenere le richieste salariali. <a href="#curatornote-ref-1">↑</a></li></ol></body></html>