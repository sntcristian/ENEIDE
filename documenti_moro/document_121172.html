<!DOCTYPE html>
<html><head><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.172" name="dcterms.relation"/><meta content="10.48678/unibo/aldomoro1.2.1.172" name="dcterms.identifier"/><meta content="Moro, Aldo, Osservatorio 1 (novembre 1947), in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.172." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Osservatorio 1 (novembre 1947)</title>


</head><body><h1>Osservatorio 1 (novembre 1947)</h1><p class="paragraph" data-counter="1" id="p-1">A proposito del problema della organizzazione internazionale della pace non è stata forse sufficientemente considerata l’influenza degli orientamenti ideologici che si riscontrano nei singoli Stati e che costituiscono ad un tempo, sotto diversi profili, impulso e remora per superare la visione particolaristica degli interessi nazionali in funzione di una più ampia ed umana sistemazione dei rapporti. Il sentimento nazionale e la cristallizzazione di interessi economici e politici che vi sta a base non sono più l’ostacolo maggiore per una organizzazione internazionale, poiché ben più importante è il conflitto ideologico che, vivo nei minori aggregati umani, si riflette e si accentua nella più vasta prospettiva della società umana. Non si tratta perciò di vincere la resistenza di compatti aggregati nazionali, ma di molteplici correnti ideologiche nell’ambito di essi. E, correlativamente, non può bastare la indicazione di una meta generica di solidarietà umana, ma occorre di più una precisazione ideologica che dia ad essa un preciso contenuto universalmente accettabile. Cioè il problema si va facendo progressivamente più difficile ed impegna più che mai lo sforzo cristiano rivolto ad un incontro degli uomini nella verità. Solo se questo chiarimento avvenga e determini serie adesioni intorno ad un punto comune, considerato come base di convivenza, si può sperare che l’umanità si avvii verso la pace e la solidarietà universale. Altrimenti, ove pure i calcoli politici inducano a limitare la sovranità dei singoli Stati, elementi di fermento e di divisione si perpetueranno nella fittizia unità che ne risulti. La nostra azione perciò, se vuol essere efficace, bisogna che non si esaurisca nella critica della sovranità dello Stato, ma si allarghi a preparare, in fervore di pensiero, di opere e di preghiera, quel fondo culturale comune che stia a base di una autentica «famiglia umana».</p></body></html>