<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.1.0.090" name="dcterms.relation"/><meta content="10.48678/unibo/aldomoro1.1.0.090" name="dcterms.identifier"/><meta content="Moro, Aldo, Nuovi ideali. Il messaggio del Presidente Roosevelt, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 1, Gli anni giovanili (1932-1946), a cura di Gaetano Crociata e Paolo Trionfini, edizione e nota storico-critica di Tiziano Torresi, Bologna, Università di Bologna, 2021. DOI: https://doi.org/10.48678/unibo/aldomoro1.1.0.090." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Gli anni giovanili (1932-1946), 2021" name="description"/><title>Nuovi ideali. Il messaggio del Presidente Roosevelt</title>
<div id="mentionMeta"><meta about="https://w3id.org/moro/enoam/data/franklin-delano-roosevelt" typeof="foaf:Person"/><meta about="https://w3id.org/moro/enoam/data/franklin-delano-roosevelt" content="Franklin Delano Roosevelt" property="rdfs:label"/><meta about="https://w3id.org/moro/enoam/data/franklin-delano-roosevelt" property="owl:sameAs" resource="http://www.wikidata.org/entity/Q8007"/><meta about="https://w3id.org/moro/enoam/data/franklin-delano-roosevelt" content="Roosevelt, Franklin Delano" property="skos:prefLabel"/><meta about="https://w3id.org/moro/enoam/data/betlemme" typeof="dcterms:Location"/><meta about="https://w3id.org/moro/enoam/data/betlemme" content="Betlemme" property="rdfs:label"/><meta about="https://w3id.org/moro/enoam/data/betlemme" property="owl:sameAs" resource="http://www.wikidata.org/entity/Q5776"/></div>

<div id="footnoteMeta"><meta about="https://w3id.org/moro/enoam/data/tiziano-torresi" typeof="foaf:Person"/><meta about="https://w3id.org/moro/enoam/data/tiziano-torresi" content="Tiziano Torresi" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>Nuovi ideali. Il messaggio del Presidente Roosevelt</h1><p class="paragraph" data-counter="1" id="p-1">Il messaggio di Natale del <span about="https://w3id.org/moro/enoam/data/110090/v1/mention-7" class="mention person" id="mention-7" property="dcterms:references" resource="https://w3id.org/moro/enoam/data/franklin-delano-roosevelt" typeof="deo:Reference">Presidente Roos[e]velt</span><sup><a href="#curatornote-1" id="curatornote-ref-1">[1]</a></sup> è caratterizzato in modo inconfondibile da un tono sereno, pacato, umano, quale assai di rado si riscontra in documenti politici, che sogliono essere pomposi ed esteriori o freddi e scheletrici. Qui nulla di tutto questo. La direttiva politica data a milioni di uomini è ridotta in termini di schietta e semplice umanità e s’impone non per le grosse parole ruggenti, destinate a far tremare il mondo, ma per il tono confidenziale e convincente come per un colloquio da uomo ad uomo che vuole solamente e veramente incrementare valori umani. Gli Italiani faranno bene a meditare la forma e la sostanza del documento nord-americano, le quali sono veramente significative e ricche d’insegnamenti. Ivi si parla dello spirito del Natale che fa vibrare gli uomini e li riporta verso le loro case lontane, le famiglie, gli amici. Si parla di una luce di fede che brillò in <span about="https://w3id.org/moro/enoam/data/110090/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/betlemme" typeof="deo:Reference">Betlemme</span> per la prima volta 19 secoli or sono e di un messaggio di amore e di pace che là per la prima volta fu detto ed indirizza ancor oggi efficacemente l’opera di coloro che combattono per liberare il mondo dal male. Si parla di coloro che soffrono per la guerra e di quelli che hanno immolato per essa la vita, con parole commosse e semplici, con parole buone. </p><p>Valori nuovi</p><p class="paragraph" data-counter="2" id="p-2">E non possiamo non ricordare che <span about="https://w3id.org/moro/enoam/data/110090/v1/mention-1" class="mention person" id="mention-1" property="dcterms:references" resource="https://w3id.org/moro/enoam/data/franklin-delano-roosevelt" typeof="deo:Reference">Roosevelt</span> ha parlato altra volta da presso il caminetto della sua casa, dal centro della sua vita familiare ad altre famiglie, raccolte in una intimità affettuosa e composta. </p><p class="paragraph" data-counter="3" id="p-3">Noi vediamo in tutto questo, e non crediamo di sbagliare, una nuova, più vera ed umana, concezione della vita e dell’attività politica e perciò valori nuovi che si svolgono ora, per dominare la storia che abbiamo cominciato a costruire. Né ci pare un fenomeno isolato questo. Crediamo di poter cogliere con sicurezza mille altri segni, anche se meno espressivi ed autorevoli di questo, di un ritorno nostalgico (qualche volta accorato come per una cosa impossibile) verso ideali semplici e buoni di umanità. Nella quale ciascuno assolva la sua missione nel mondo, sentendola grande sempre e creatrice di storia; dove la grandezza poi sia tutta semplice, interiore, raccolta; dove domini la forza dello spirito; dove ciascuno passi nella vita senza fretta, senza angustia per mille insane voglie inappagate, senza prepotenza, senza stanchezza; dove ciascuno accetti in pace, quand’è la sua ora, di uscire dalla scena del mondo, con la gioia di aver costruito qualche cosa per gli uomini e con la certezza di non finire.</p><p class="paragraph" data-counter="4" id="p-4">Questi furono chiamati, con sprezzo, ideali borghesi e si esaltò in contrapposto una vita ruvida, pericolosa, senza pace, consacrata dal segno della potenza e della prepotenza. Ma un siffatto ideale esteriore e vuoto nella sua presunzione ha fatto il suo tempo. Gl’Italiani e tutti gli uomini anzi, dopo la terribile esperienza di due guerre, sono in condizione di farne giustizia. Essi non si lasciano più ingannare né dalla facile ironia né dagli appelli clamorosi. Essi hanno imparato nel sangue e nel dolore quale sia l’eroismo che è richiesto all’uomo, perché la sua vita non si fermi stagnante, perdendo tutta la sua bellezza e nobiltà. Sanno ormai che la sola esperienza eroica è il travaglio dello spirito, che perpetuamente si supera in un anelito di più piena e perfetta bontà e non rifiuta tuttavia di riposare in tutte le cose belle e buone che la vita riserva, nell’esperienza religiosa e artistica, nel progresso della tecnica, nella comunione della vita familiare e sociale.</p><p>Contenuto della libertà</p><p class="paragraph" data-counter="5" id="p-5">E gioverà pure questa meditazione, che invita ad un esame di coscienza e ad una presa di posizione coraggiosa, a dare finalmente un senso ed un contenuto alla libertà, della quale si sente, così spesso punto a proposito, parlare. Perché, pronunziata così, senza chiarimenti e senza discriminazioni, questa affascinante parola esprime un ben povero significato. Essa equivale né più né meno che ad attività, e cioè a potenza che si svolge per ogni dove e per qualunque meta, senza nulla sapere di se stessa, senza giustificarsi, senza disciplinarsi. È, per così dire, l’ideale della vita per la vita, della azione per l’azione, quel «vivere pericolosamente» ch’è ideale squisitamente fascista. L’esperienza della libertà si risolve allora in una serie disordinata e spiacevole di contorsioni senza principio e senza meta. È un’esperienza affatto bella e per nulla costruttiva. Mentre invece la libertà, quella vera ed umana, quella che gli uomini liberi vivono senza esibizioni, con semplicità di cuore, nell’adempimento quotidiano di ogni loro dovere, è appunto un ideale umano e un valore morale. È perciò composta della più rigida compostezza e insieme agile e viva come lo spirito di cui esprime veramente la vita; è ricca del ricco e vario contenuto delle quotidiane attività nelle quali gli uomini assolvono il loro compito nel mondo; è semplice, buona e cordiale come la vita che la piccola luce di <span about="https://w3id.org/moro/enoam/data/110090/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/betlemme" typeof="deo:Reference">Betlemme</span> si accese 19 secoli or sono ad illuminare ed indirizzare.                                   </p><p>mr.</p><ol id="curatorNotes"><li about="https://w3id.org/moro/enoam/data/110090/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/tiziano-torresi" typeof="fabio:Comment"> Franklin Delano Roosevelt (1882-1945), presidente degli Stati Uniti d’America dal 1933 alla morte. <a href="#curatornote-ref-1">↑</a></li></ol></body></html>