<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.1.298" name="dcterms.relation"/><meta content="10.48678/unibo/aldomoro1.4.1.298" name="dcterms.identifier"/><meta content="Moro, Aldo, [Risposte sulla Fuci], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Al ministero degli Esteri e all’opposizione nel partito (giugno 1968 – maggio 1973), a cura di Guido Formigoni e Agostino Giovagnoli, edizione e nota storico-critica di Enrico Palumbo, Bologna, Università di Bologna, 2021. DOI: https://doi.org/10.48678/unibo/aldomoro1.4.1.298." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Al ministero degli Esteri e all’opposizione nel partito (giugno 1968 – maggio 1973), 2021" name="description"/><title>[Risposte sulla Fuci]</title>
<div id="mentionMeta"><meta about="https://w3id.org/moro/enoam/data/federazione-universitaria-cattolica-italiana" typeof="foaf:Organization"/><meta about="https://w3id.org/moro/enoam/data/federazione-universitaria-cattolica-italiana" content="FUCI" property="rdfs:label"/><meta about="https://w3id.org/moro/enoam/data/federazione-universitaria-cattolica-italiana" property="owl:sameAs" resource="http://www.wikidata.org/entity/Q3091708"/><meta about="https://w3id.org/moro/enoam/data/chiesa-cattolica" typeof="foaf:Organization"/><meta about="https://w3id.org/moro/enoam/data/chiesa-cattolica" content="Chiesa Cattolica" property="rdfs:label"/><meta about="https://w3id.org/moro/enoam/data/chiesa-cattolica" property="owl:sameAs" resource="http://www.wikidata.org/entity/Q9592"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>[Risposte sulla Fuci]</h1><p class="paragraph" data-counter="1" id="p-1"><em>D.: La F.U.C.I., secondo Lei, ha ancora una sua funzione? Perché?</em></p><p class="paragraph" data-counter="2" id="p-2">R.: A mio parere la <span about="https://w3id.org/moro/enoam/data/141298/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">F.U.C.I.</span> ha ancora una importante funzione da svolgere. Non credo mi faccia velo l’attaccamento ad una <span about="https://w3id.org/moro/enoam/data/141298/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">Associazione</span> che è stata determinante nella formazione mia come di tanti amici sul piano professionale come su quello sociale e politico. Sono convinto della utilità della <span about="https://w3id.org/moro/enoam/data/141298/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">F.U.C.I.</span> sulla base di una obiettiva valutazione della realtà di oggi ed in ispecie di quella universitaria alla quale sono particolarmente vicino. Una comunità di universitari, ispirata da ideali cristiani, ma sempre in forma aperta e libera, e quindi pronta al dialogo nell’università e nella vita sociale, è un fermento rinnovatore ed insieme un punto di orientamento, assai utili entrambi in questo momento.</p><p class="paragraph" data-counter="3" id="p-3">Nella Università, dopo una comprensibile reazione a forme associative logorate nel loro interno, si torna a sentire il bisogno d’incontro in termini di approfondimento critico, di serietà e d’impegno. Si fanno volere impulsi di vita comunitaria senza, com’è ovvio, alcun appesantimento ed inaridimento organizzativo. Il problema religioso emerge in tutta la sua complessità o essenzialità e, ad esso legata, v’è l’esperienza sociale e politica dei giovani. Potrebbero rinunciare gli universitari a concorrere, oggi come ieri, a dare una risposta alla curiosità ed all’ansia che sono proprie della loro età? Venendo meno la <span about="https://w3id.org/moro/enoam/data/141298/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">F.U.C.I.</span>, io temo che in qualche misura vi rinuncerebbero.</p><p class="paragraph" data-counter="4" id="p-4"><em>D.: Come vede caratterizzarsi la presenza della F.U.C.I. nella Chiesa e nella società italiana, per il futuro?</em></p><p class="paragraph" data-counter="5" id="p-5">R.: Penso che nella chiesa di oggi, così varia nelle voci che vi si levano e così ricca di esperienze, la <span about="https://w3id.org/moro/enoam/data/141298/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">F.U.C.I.</span> possa costituire un ambiente definito ed estremamente significativo, nel quale siano dibattuti con consapevolezza e freschezza i problemi generali della <span about="https://w3id.org/moro/enoam/data/141298/v1/mention-11" class="mention organization" id="mention-11" property="dcterms:references" resource="https://w3id.org/moro/enoam/data/chiesa-cattolica" typeof="deo:Reference">Chiesa</span> o quelli inerenti il valore religioso della ricerca scientifica, dello studio universitario, della preparazione professionale, del lavoro interfacoltà e del servizio sociale. Considero quindi questo mezzo assai importante per la formazione religiosa e morale dei giovani e strumento di rilievo dell’azione pastorale nell’Università e per l’Università. D’altra parte, in una società pluralistica e viva come l’attuale, la <span about="https://w3id.org/moro/enoam/data/141298/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">FUCI</span> potrà collocarsi come un ambiente ricco di sensibilità e con molteplici interessi. Essi dovranno indirizzarsi al mondo studentesco, alla vita professionale che attende con le sue complesse responsabilità, alla società, infine, con particolare riguardo agli uomini ed ai popoli per i quali la liberazione è ancora in corso, ed alle strutture sociali e politiche atte ad avvicinare a traguardi di giustizia. Dall’impegno religioso, spirituale, culturale e professionale, svolto con grande serietà, dovrebbe scaturire una energia efficace per i necessari mutamenti della vita sociale.</p></body></html>