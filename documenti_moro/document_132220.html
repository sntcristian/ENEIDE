<!DOCTYPE html>
<html><head prefix="rdfs: http://www.w3.org/2000/01/rdf-schema# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.220" name="dcterms.relation"/><meta content="10.48678/unibo/aldomoro1.3.2.220" name="dcterms.identifier"/><meta content="Moro, Aldo, [Dichiarazione al vertice di maggioranza per la risoluzione della crisi di governo], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.220." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Dichiarazione al vertice di maggioranza per la risoluzione della crisi di governo</title>


<div id="footnoteMeta"><meta about="https://w3id.org/moro/enoam/data/michele-cento" typeof="foaf:Person"/><meta about="https://w3id.org/moro/enoam/data/michele-cento" content="Michele Cento" property="rdfs:label"/></div></head><body prefix="fabio: http://purl.org/spar/fabio/ dcterms: http://purl.org/dc/terms/"><h1 class="title">Dichiarazione al vertice di maggioranza per la risoluzione della crisi di governo </h1><p class="paragraph" data-counter="1" id="p-1">In questa fase particolarmente impegnativa della legislatura ho ritenuto opportuno di riunire i rappresentanti dei partiti della coalizione di centro-sinistra. I rappresentanti dei partiti e dei gruppi parlamentari hanno espresso le loro valutazioni e dati i loro suggerimenti al Governo, il quale, in sede parlamentare, nella sua responsabilità costituzionale, manifesterà di volta in volta il suo punto di vista in ordine alla più rapida e compiuta attuazione del programma in armonia con gli indirizzi politici fondamentali della coalizione. Il compito più urgente resta quello dell'approvazione del programma quinquennale di sviluppo insieme con il decreto legge relativo alle procedure della programmazione, per completare, dopo l'avvenuta istituzione del Ministero del Bilancio e della Programmazione<sup><a href="#curatornote-1" id="curatornote-ref-1">[1]</a></sup>, gli strumenti fondamentali per l'ordinato progresso economico e sociale del paese. </p><p class="paragraph" data-counter="2" id="p-2">Questo processo è obiettivo essenziale del Governo, il quale chiede ai partiti della coalizione di sostenerlo nella sua politica di rigorosa fedeltà al piano di sviluppo. In occasione di questo incontro è stato confermato appunto questo comune proposito. Considerato che attraverso una difficile e paziente opera, è stato possibile superare la grave depressione che aveva colpito l’economia italiana<sup><a href="#curatornote-2" id="curatornote-ref-2">[2]</a></sup> e avviare una nuova promettente fase di espansione, i rappresentanti dei partiti della coalizione hanno ritenuto che, affinché non insorgano nuovi ritardi, squilibri e disarmonie, occorra tenere fermamente presenti i fini e gli obiettivi stabiliti dal piano quinquennale di sviluppo, soprattutto per quel che riguarda gli impieghi e la distribuzione del reddito nazionale. Tutti i cittadini, a cominciare dalle categorie abbienti, sono chiamati a conformare la loro condotta allo spirito di solidarietà, che ispira la politica di piano a prendere coscienza dei grandi fini di progresso civile e di sviluppo economico che di essa sono propri. I lavoratori e le organizzazioni sindacali, nella loro autonoma determinazione, hanno pure la responsabilità di tenere conto dei limiti previsti dal piano e delle condizioni della finanza pubblica, evitando di aggravare disparità tra lavoratori del settore pubblico e di quello privato e nello stesso tempo compromettere il conseguimento di maggiori livelli di occupazione. Ma questo impegno riguarda soprattutto l'azione dello Stato e delle istituzioni pubbliche in genere, i quali sono rigorosamente vincolati a perseguire gli obiettivi della politica di programmazione economica. Considerato il grave deficit già esistente nel bilancio dello Stato ed in quello delle aziende autonome, degli enti previdenziali e di quello locale, le disponibilità che il sistema tributario o il mercato finanziario offrono debbono essere soprattutto destinate ad espandere gli investimenti dello Stato e degli enti locali in opere pubbliche e sociali al fine di combattere la disoccupazione ed ogni altra ingiustizia sociale. </p><p class="paragraph" data-counter="3" id="p-3">Una oculata amministrazione delle risorse nazionali deve anche consentire di avviare urgentemente a soluzione il problema della finanza locale. Avendo poi presente l'urgenza di rinnovare e rendere sempre più ordinata la vita dello Stato, per il che non si può prescindere dall'attuazione dell'istituto regionale, è indispensabile avere una visione organica e realmente rinnovatrice dello Stato e delle autonomie locali sì da evitare duplicazioni di strutture e di costi. Questa revisione e questo opportuno adeguamento dovranno essere oggetto di uno studio molto attento e serio. Nel quadro d'insieme del programma generale di riforme, del quale si sollecita l'attuazione, è stato concordemente ritenuto che debba essere approvata entro la legislatura la legge elettorale a suffragio diretto, in modo che le elezioni per i Consigli regionali si possano e si debbano tenere in occasione della consultazione elettorale amministrativa del 1969. </p><p class="paragraph" data-counter="4" id="p-4">Le disposizioni finanziarie per il funzionamento dell'istituto regionale, nel contesto della riforma dello Stato e delle autonomie locali, dovranno essere approvate prima delle elezioni stesse. I rappresentanti dei partiti e dei gruppi parlamentari hanno confermato infine la volontà di operare insieme per l'attuazione del programma e per il raggiungimento degli obiettivi politici della coalizione di centro sinistra a servizio della democrazia e del Paese.  </p><ol id="curatorNotes"><li about="https://w3id.org/moro/enoam/data/132220/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Il vecchio Ministero del Bilancio divenne, a partire dal febbraio 1967, Ministero del Bilancio e della Programmazione Economica. <a href="#curatornote-ref-1">↑</a></li><li about="https://w3id.org/moro/enoam/data/132220/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Il riferimento è alla cosiddetta congiuntura degli anni 1963-1964. <a href="#curatornote-ref-2">↑</a></li></ol></body></html>