<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.258" name="dcterms.relation"/><meta content="10.48678/unibo/aldomoro1.3.2.258" name="dcterms.identifier"/><meta content="Moro, Aldo, [Resoconto del discorso tenuto a Villadossola in occasione dell’inaugurazione del monumento al Lavoro], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.258." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Resoconto del discorso tenuto aVilladossolain occasione dell'inaugurazione del monumento al Lavoro</title>
<div id="mentionMeta"><meta about="https://w3id.org/moro/enoam/data/villadossola" typeof="dcterms:Location"/><meta about="https://w3id.org/moro/enoam/data/villadossola" content="Villadossola" property="rdfs:label"/><meta about="https://w3id.org/moro/enoam/data/villadossola" property="owl:sameAs" resource="http://www.wikidata.org/entity/Q23726"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Resoconto del discorso tenuto a Villadossola in occasione dell'inaugurazione del monumento al Lavoro </h1><p class="paragraph" data-counter="1" id="p-1">Il presidente del Consiglio, on. Aldo Moro, parlando a <span about="https://w3id.org/moro/enoam/data/132258/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/villadossola" typeof="deo:Reference">Villadossola</span> per l’inaugurazione del monumento al lavoro, ha esaltato il valore umano e sociale dell’attività lavorativa ed il contributo che essa dà al progresso economico e sociale della nazione. L’onorevole Moro, ricordando la dedizione, il sacrificio ed il rischio che il lavoro comporta e rivolgendosi ai numerosi lavoratori presenti, i quali hanno validamente contribuito alla profonda trasformazione ed evoluzione della zona, ha detto di comprendere pienamente quali sono le esigenze che il mondo del lavoro prospetta e che è compito della classe politica, in armonia con la stessa società civile, soddisfare. Egli ha fatto riferimento all’attesa di sicurezza circa il proprio posto di lavoro, alla pressante richiesta che il lavoro sia garantito e cioè che sia data in una società democratica la possibilità di vivere non comodamente, ma appunto lavorando e sacrificandosi, accettando di pagare il prezzo di pesante impegno individuale che la persona, la famiglia e la società richiedono per la propria vita ed il proprio sviluppo. Parimenti è ansiosamente attesa una condizione di sicurezza sociale che renda tranquillo il lavoratore di fronte ad ogni sfortunata evenienza ed al suo domani. </p><p class="paragraph" data-counter="2" id="p-2">Questo è compito della collettività nazionale, la quale poi, nell’incessante evoluzione scientifica e tecnica, è chiamata a fornire strumenti tali da alleviare una fatica talvolta insostenibile ed a sviluppare le capacità tecniche atte a fare del lavoratore il motore intelligente delle macchine che consentono il progresso dell’economia ed una vittoriosa capacità di concorrenza.</p><p class="paragraph" data-counter="3" id="p-3">Ma vi è pure una richiesta, che si rivolge ancora allo Stato ed alla comunità, di vedere cioè riconosciuta la dignità, accresciuto il potere, arricchito il lavoratore nella giusta partecipazione a tutti i beni propri della società umana. Beni economici che danno un benessere lungamente atteso, beni della cultura e dello spirito che attribuiscono rilievo alla personalità del lavoratore, poter infine in ordine ad una efficace e significativa partecipazione di tutti alla vita democratica del Paese. Da ogni punto di vista dunque un’esigenza è posta alla quale conviene dare una risposta adeguata, un compito indicato al quale la comunità non può sottrarsi, non già trascurando i dati della realtà economica, ma in presenza di essi applicando un impegno che richiede una grande tensione ideale ed una approfondita iniziativa politica. Questo processo, che ben può dirsi di liberazione, è in atto ed il suo corso è fatale. È il corso stesso della nostra storia, dello sviluppo coerente di una società democratica. È appena necessario dire che questo è compito indeclinabile ed obiettivo fondamento di questo governo, anche se esso, avendo una concreta responsabilità da assumere, non può non rispettare i tempi ed i modi propri di un organico ed effettivo sviluppo. Una società democratica, così come la costituzione repubblicana la disegna, non è una società collettivistica e perciò comporta libere iniziative, private e pubbliche, le quali diano occasione di esplicarsi fecondamente al lavoro umano. È proprio perché democratica questa società ha voluto dare un assetto razionale: al suo sviluppo ed assegnare perciò una funzione ed una misura a tutte le componenti dell’armonico progresso del paese. Ferma restando l’indeclinabile azione dello Stato, nell’assolvimento dei suoi compiti propri, questa posizione in una programmazione democratica è affidata alla consapevole determinazione di persone e di gruppi all’accettazione delle razionali indicazioni contenute nel piano in vista di obiettivi d’interesse generale e di giustizia. </p><p class="paragraph" data-counter="4" id="p-4">Abbiamo, proprio la forza di questa consapevole assunzione di responsabilità dello Stato, dei singoli, dei gruppi, dei sindacati, superato un’avversa congiuntura. C’è più spazio oggi dinanzi a noi ed una fondata speranza per l’avvenire. Ma questa ragione assunzione di responsabilità deve continuare da parte di tutti, se si vuole rendere solida e duratura la ripresa economica ed evitare che slanci e recessioni si alternino, mentre è richiesto invece un armonico e continuo sviluppo nel tempo e nello spazio, un coerente progresso cioè per tutte le regioni e per tutti i settori. Il presidente del Consiglio ha poi detto che la libertà politica è premessa e fondamento dell’elevazione economica e sociale dei lavoratori. Un’effettiva sovranità dei cittadini, di tutti i cittadini, impedisce che il privilegio ingiusto possa prevalere e che sia ritardato od impedito il progresso dell’intera Società italiana. Questo riferimento è in Valdossola pertinente e persuasivo, perché qui tutto fu sacrificato con fiducia per la libertà politica, altissima espressione della dignità umana. Si tratta dunque – ha concluso il presidente del Consiglio on. Moro - di continuare nella strada intrapresa e di completare e consolidare le conquiste che le libere istituzioni, ed esse solo, ci hanno assicurato e ci possono ancora, ed in maggior misura, assicurare in avvenire.</p></body></html>