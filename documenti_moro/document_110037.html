<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ wdt: http://www.wikidata.org/prop/direct/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.1.0.037" name="dcterms.relation"/><meta content="10.48678/unibo/aldomoro1.1.0.037" name="dcterms.identifier"/><meta content="Moro, Aldo, Richiamo alla preghiera, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 1, Gli anni giovanili (1932-1946), a cura di Gaetano Crociata e Paolo Trionfini, edizione e nota storico-critica di Tiziano Torresi, Bologna, Università di Bologna, 2021. DOI: https://doi.org/10.48678/unibo/aldomoro1.1.0.037." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Gli anni giovanili (1932-1946), 2021" name="description"/><title>Richiamo alla preghiera</title>
<div id="mentionMeta"><meta about="https://w3id.org/moro/enoam/data/luigi-maglione" typeof="foaf:Person"/><meta about="https://w3id.org/moro/enoam/data/luigi-maglione" content="Luigi Maglione" property="rdfs:label"/><meta about="https://w3id.org/moro/enoam/data/luigi-maglione" property="owl:sameAs" resource="http://www.wikidata.org/entity/Q918739"/><meta about="https://w3id.org/moro/enoam/data/luigi-maglione" content="luigi-maglione" property="wdt:P1986"/><meta about="https://w3id.org/moro/enoam/data/luigi-maglione" content="Maglione, Luigi" property="skos:prefLabel"/><meta about="https://w3id.org/moro/enoam/data/papa-pio-xii" typeof="foaf:Person"/><meta about="https://w3id.org/moro/enoam/data/papa-pio-xii" content="Papa Pio XII" property="rdfs:label"/><meta about="https://w3id.org/moro/enoam/data/papa-pio-xii" property="owl:sameAs" resource="http://www.wikidata.org/entity/Q2604"/><meta about="https://w3id.org/moro/enoam/data/papa-pio-xii" content="papa-pio-xii" property="wdt:P1986"/><meta about="https://w3id.org/moro/enoam/data/papa-pio-xii" content="Pio XII, papa" property="skos:prefLabel"/><meta about="https://w3id.org/moro/enoam/data/maria" typeof="foaf:Person"/><meta about="https://w3id.org/moro/enoam/data/maria" content="Maria Vergine" property="rdfs:label"/><meta about="https://w3id.org/moro/enoam/data/maria" property="owl:sameAs" resource="http://www.wikidata.org/entity/Q345"/><meta about="https://w3id.org/moro/enoam/data/maria" content="Maria, Vergine" property="skos:prefLabel"/></div>

<div id="footnoteMeta"><meta about="https://w3id.org/moro/enoam/data/tiziano-torresi" typeof="foaf:Person"/><meta about="https://w3id.org/moro/enoam/data/tiziano-torresi" content="Tiziano Torresi" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>Richiamo alla preghiera</h1><p class="paragraph" data-counter="1" id="p-1">In una recente lettera indirizzata al Cardinale <span about="https://w3id.org/moro/enoam/data/110037/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/luigi-maglione" typeof="deo:Reference">Segretario di Stato</span>, il S. <span about="https://w3id.org/moro/enoam/data/110037/v1/mention-1" class="mention person" id="mention-1" property="dcterms:references" resource="https://w3id.org/moro/enoam/data/papa-pio-xii" typeof="deo:Reference">Padre</span> invita con accorata parola i fedeli di tutto il mondo a pregare intensamente, in questo maggio consacrato al culto della <span about="https://w3id.org/moro/enoam/data/110037/v1/mention-4" class="mention person" id="mention-4" property="dcterms:references" resource="https://w3id.org/moro/enoam/data/maria" typeof="deo:Reference">Madonna</span>, per la pace del mondo<sup><a href="#curatornote-1" id="curatornote-ref-1">[1]</a></sup>.</p><p class="paragraph" data-counter="2" id="p-2">Si noti il richiamo del <span about="https://w3id.org/moro/enoam/data/110037/v1/mention-3" class="mention person" id="mention-3" property="dcterms:references" resource="https://w3id.org/moro/enoam/data/papa-pio-xii" typeof="deo:Reference">Papa</span> ad un atto spirituale, la preghiera, in questo tragico momento di storia, che si sviluppa tutto in una vigorosa affermazione di potenza di eserciti in lotta. Cosa significherà questo tenue, semplice e apparentemente inoperante fatto di anime che pregano, di fronte ad una affermazione, così sensibile, di potenza? Quale influenza potrà avere questa, che è pura situazione spirituale, di fronte all’incalzare degli avvenimenti, che sembrano esaurire essi soli tutta la realtà di questa storia che viviamo?</p><p>***</p><p class="paragraph" data-counter="3" id="p-3">Eppure non è così. Non è tanto una fiducia nella efficacia che questa preghiera può avere nell’arrestare o deviare il corso degli eventi, quel che fa accettare con adesione profonda l’appello accorato del <span about="https://w3id.org/moro/enoam/data/110037/v1/mention-2" class="mention person" id="mention-2" property="dcterms:references" resource="https://w3id.org/moro/enoam/data/papa-pio-xii" typeof="deo:Reference">Padre</span>. Sentiamo bene, pur nella cieca, filiale fiducia in quello che il Signore può operare sui cuori degli uomini, che molto difficilmente in questo momento, che è ancora di posizioni dure, decise, intransigenti, gli uomini ascolteranno la parola di pace e di fraternità. Crediamo tuttavia che sia bello e necessario pregare.</p><p class="paragraph" data-counter="4" id="p-4">Pregare, innanzi tutto, per significare al Signore la coscienza che abbiamo del nostro male che causa ancora il male. Perché è molto ingenuo riguardare questa durezza triste che oggi ci prende tutti e domina tutta la vita soltanto come l’espressione immediata di una cattiva volontà. Non sappiamo pensare, nella nostra visuale limitata, quale eredità di un male passato rappresenti questo scontro irato di forze che divide gli uomini nati per amare. Non sappiamo pensare alla immensità del male dilagante nel mondo, in tutte le forme, dall’astratta orgogliosa negazione di Dio fino alla concreta negazione di Lui, come valore supremo, nella vita, per sostituire a Lui noi stessi con una meschina pretesa di assolutezza, piegate tutte le cose al nostro giogo e in funzione di noi soli. Non sappiamo pensare alla cupidigia sfrenata e brutale e all’egoismo sovvertitore, che si affermavano indisturbati, e spesso rispettati come valori, per determinare poi, diventati elementi costitutivi della mentalità di una società e di un’epoca storica, più vasti impegnativi conflitti.</p><p class="paragraph" data-counter="5" id="p-5">Di questo male, lo sentiamo bene, se ci ripieghiamo con sincerità su noi stessi, siamo un po’ responsabili anche noi, non fosse altro che per quello che non abbiamo saputo dare, di preghiera e di azione, di fronte a chi negava la Verità, per ristabilirla, di fronte a chi negava l’amore, per riaffermarlo, con tutte le forze nostre, come il valore supremo della povera umanità. Un po’ responsabili, almeno, per quel vincolo che stringe gli uomini e ne fa un corpo solo, partecipi, per una provvidenziale destinazione, ciascuno della verità e del bene che è negli altri; ciascuno, in un certo senso, responsabile e portatore, quasi realtà della propria vita individuale, del male che è in colui che ci è compagno nel cammino della vita.</p><p class="paragraph" data-counter="6" id="p-6">La preghiera nostra per la pace sarà pertanto fondamentalmente una preghiera di espiazione; umile perciò e sommessa, come voce di figlio colpevole e cosciente della sua colpa; ma tutta piena di fiducia come quella che si volge a un padre che ripone la sua compiacenza nel perdonare e nell’amare.</p><p class="paragraph" data-counter="7" id="p-7">E proprio per questo più intimo rapporto che essa avrà stabilito con Dio, sarà questa preghiera in se stessa una fonte di intima pace dello spirito. Anche se c’è la bufera fuori dell’intimità dell’anima che prega, anche se avvenimenti ogni giorno più tristi si profilano all’orizzonte, questa preghiera che unisce la triste e scorata umanità con l’infinito serve mirabilmente a dare un senso di tranquillità serena. È tutta la vita spirituale che si esprime, con intensità vivissima, nell’atto di preghiera; la vita spirituale che reagisce in modo proprio ad ogni fatto della vita, che si riflette nell’intimità dello spirito, reagisce, in questo caso, con un senso di rassegnazione che non è fatalismo e con una invocazione al trionfo della bontà in tutti e per tutti.</p><p>***</p><p class="paragraph" data-counter="8" id="p-8">Un’altra cosa ancora mi pare voglia e possa significare questo pregare per la pace del mondo; una cosa molto semplice e, apparentemente, di nessun valore. E cioè questa: un’affermazione profonda, vigorosa, impegnativa del valore della pace, un’affermazione che, per esser fatta nella intimità di un’anima cristiana alla sola presenza del suo Signore, nulla perde della sua efficacia. Un’affermazione, non della pace in sé, a qualunque costo e in qualunque modo, che sarebbe troppo comoda cosa; non l’affermazione della pace perché rappresenta, per gli uomini naturalmente desiderosi di bene, una possibilità di vita tranquilla e senza affanni, il che sarebbe ancora troppo poco. Ma piuttosto un’alta e ideale affermazione della pace in quel che rappresenta di grande e di buono; della pace come situazione di normalità in un mondo di uomini che si amano, e, amandosi, si rispettano e si aiutano a vicenda; un mondo di uomini che non evitano la lotta per non poterla fare o perché la lotta costa troppi sacrifici di comodità individuale, ma perché la lotta è una tristissima cosa che rompe la divina unità dell’amore. Una affermazione della pace che vuol essere anche un’affermazione del valore della giustizia, frutto appunto di questo amore, di questo rispetto, di questo riconoscimento reciproco. Ed è molto bello e, vorrei dire, di un immenso, travolgente valore spirituale, questo sentire, nella intimità della preghiera, proprio quando questi valori son compromessi, che essi sono ben vivi e ben veri, se delle anime possono sentirli come un inalienabile, prezioso patrimonio al quale non è lecito rinunziare.</p><p class="paragraph" data-counter="9" id="p-9">Così, tra gli eventi materialmente sensibili e poderosi di questo anno, si inseriscono apparentemente irrilevanti queste affermazioni di valori e questi contatti di spiriti con il Signore. Malgrado questo scarso rilievo esterno, noi sentiamo che essi operano con la forza immensa delle realtà spirituali, in questa storia che stiamo facendo noi. Comunque vadano poi le cose, è certo che la ricchezza spirituale che vi si contiene avrà una efficacia molto superiore a quanto, nel nostro povero intendimento, si possa pensare.</p><p>ALDO MORO</p><ol id="curatorNotes"><li about="https://w3id.org/moro/enoam/data/110037/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/tiziano-torresi" typeof="fabio:Comment"> Il testo della lettera venne pubblicato sotto il titolo <em>Il Santo Padre indice una nuova Crociata di preghiere</em>, in <em>L’Osservatore romano</em>, 18 aprile 1940, p. 1.  <a href="#curatornote-ref-1">↑</a></li></ol></body></html>