<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ wdt: http://www.wikidata.org/prop/direct/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.056" name="dcterms.relation"/><meta content="10.48678/unibo/aldomoro1.2.1.056" name="dcterms.identifier"/><meta content="Moro, Aldo, [Il diritto di voto. I principi dei rapporti politici], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.056." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>[Il diritto di voto. I principi dei rapporti politici]</title>
<div id="mentionMeta"><meta about="https://w3id.org/moro/enoam/data/lelio-basso" typeof="foaf:Person"/><meta about="https://w3id.org/moro/enoam/data/lelio-basso" content="Lelio Basso" property="rdfs:label"/><meta about="https://w3id.org/moro/enoam/data/lelio-basso" property="owl:sameAs" resource="http://www.wikidata.org/entity/Q3229281"/><meta about="https://w3id.org/moro/enoam/data/lelio-basso" content="lelio-basso" property="wdt:P1986"/><meta about="https://w3id.org/moro/enoam/data/lelio-basso" content="Basso, Lelio" property="skos:prefLabel"/><meta about="https://w3id.org/moro/enoam/data/umberto-tupini" typeof="foaf:Person"/><meta about="https://w3id.org/moro/enoam/data/umberto-tupini" content="Umberto Tupini" property="rdfs:label"/><meta about="https://w3id.org/moro/enoam/data/umberto-tupini" property="owl:sameAs" resource="http://www.wikidata.org/entity/Q4003498"/><meta about="https://w3id.org/moro/enoam/data/umberto-tupini" content="umberto-tupini" property="wdt:P1986"/><meta about="https://w3id.org/moro/enoam/data/umberto-tupini" content="Tupini, Umberto" property="skos:prefLabel"/></div>

<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>[Il diritto di voto. I principi dei rapporti politici]</h1><p class="paragraph" data-counter="1" id="p-1">[L’onorevole Moro] Fa presente<sup><a href="#curatornote-1" id="curatornote-ref-1">[1]</a></sup> che il limite dell’età, per quanto riguarda i deputati, è stato fissato dalla seconda sottocommissione. </p><p class="paragraph" data-counter="2" id="p-2">[L’onorevole Moro afferma che] Dato<sup><a href="#curatornote-2" id="curatornote-ref-2">[2]</a></sup> che il principio dell’uguaglianza di tutti i cittadini è già stato fissato in linea generale in uno dei primi articoli della Costituzione (Gli uomini, a prescindere dalle diversità di attitudini, di sesso, di razza, di nazionalità, di classe, di opinione politica e di religione, sono uguali di fronte alla legge ed hanno diritto ad uguale trattamento sociale), ritiene che si potrebbe fare a meno di ripetere tale principio nell’articolo in discussione.</p><p class="paragraph" data-counter="3" id="p-3">[L’onorevole Moro] Rileva<sup><a href="#curatornote-3" id="curatornote-ref-3">[3]</a></sup> che l’accenno al suffragio universale e segreto, contenuto nella dizione dell’onorevole <span about="https://w3id.org/moro/enoam/data/121056/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/lelio-basso" typeof="deo:Reference">Basso</span><sup><a href="#curatornote-4" id="curatornote-ref-4">[4]</a></sup>, può riferirsi solo all’elettorato attivo. Preferirebbe, invece, una formula in cui si dicesse prima che tutti i cittadini, senza distinzione di sesso, hanno diritto all’elettorato attivo e passivo nelle condizioni stabilite dalla legge speciale, salvo poi precisare in quali condizioni si debba svolgere l’elettorato passivo. </p><p class="paragraph" data-counter="4" id="p-4">[L’onorevole Moro afferma che] Per maggiore chiarezza<sup><a href="#curatornote-5" id="curatornote-ref-5">[5]</a></sup>, scinderebbe l’elettorato attivo e quello passivo in due articoli, dei quali uno relativo al diritto al voto per la elezione degli organi costituzionali e per il referendum, e l’altro relativo alla eleggibilità alle cariche pubbliche. In tal modo si potrebbe con più precisione stabilire i requisiti per le due forme di elettorato. </p><p class="paragraph" data-counter="5" id="p-5">[L’onorevole Moro] Insistendo<sup><a href="#curatornote-6" id="curatornote-ref-6">[6]</a></sup> nella proposta di scindere i due casi dell’elettorato attivo e passivo, propone la seguente formula: </p><p class="paragraph" data-counter="6" id="p-6">«Tutti i cittadini senza distinzione di sesso, quando abbiano raggiunto la maggiore età, hanno diritto all’elettorato attivo.</p><p class="paragraph" data-counter="7" id="p-7">La legge fissa le condizioni per l’esercizio del voto ed i casi di incapacità.</p><p class="paragraph" data-counter="8" id="p-8">Il voto deve essere universale, libero, uguale, segreto, personale. Esso costituisce un dovere civico».</p><p class="paragraph" data-counter="9" id="p-9">[L’onorevole Moro] Dichiara<sup><a href="#curatornote-7" id="curatornote-ref-7">[7]</a></sup> di insistere per la distinzione tra elettorato attivo e passivo. Desidera anche che si fissino in modo preciso e con tutta quella aggettivazione che è nella sua proposta, i vari caratteristici aspetti del voto, considerando un po’ vaga la dizione proposta dall’onorevole <span about="https://w3id.org/moro/enoam/data/121056/v1/mention-4" class="mention person" id="mention-4" property="dcterms:references" resource="https://w3id.org/moro/enoam/data/umberto-tupini" typeof="deo:Reference">Presidente</span><sup><a href="#curatornote-8" id="curatornote-ref-8">[8]</a></sup> con le parole «in condizioni di universalità e di eguaglianza”.</p><p class="paragraph" data-counter="10" id="p-10">[L’onorevole Moro] Dichiara<sup><a href="#curatornote-9" id="curatornote-ref-9">[9]</a></sup> che accederebbe alla formulazione proposta dal <span about="https://w3id.org/moro/enoam/data/121056/v1/mention-5" class="mention person" id="mention-5" property="dcterms:references" resource="https://w3id.org/moro/enoam/data/umberto-tupini" typeof="deo:Reference">Presidente</span>, qualora si aggiungessero i requisiti del voto. </p><p class="paragraph" data-counter="11" id="p-11">[L’onorevole Moro] Insiste<sup><a href="#curatornote-10" id="curatornote-ref-10">[10]</a></sup> perché la formula proposta dal <span about="https://w3id.org/moro/enoam/data/121056/v1/mention-6" class="mention person" id="mention-6" property="dcterms:references" resource="https://w3id.org/moro/enoam/data/umberto-tupini" typeof="deo:Reference">Presidente</span> venga circoscritta al solo elettorato attivo, ritenendo che per l’elettorato passivo sia opportuno formulare un altro articolo. </p><p class="paragraph" data-counter="12" id="p-12">[L’onorevole Moro] Risponde<sup><a href="#curatornote-11" id="curatornote-ref-11">[11]</a></sup> che era sua intenzione fare oggetto l’elettorato passivo di un altro articolo che potrebbe essere così formulato: «Tutti i cittadini, a prescindere dalla limitazione del sesso, hanno diritto all’elettorato passivo e possono accedere alle cariche pubbliche», salvo, bene inteso, le eccezioni che dovrebbero essere specificate. </p><p class="paragraph" data-counter="13" id="p-13">[L’onorevole Moro] Ritiene<sup><a href="#curatornote-12" id="curatornote-ref-12">[12]</a></sup> che da parte della Sottocommissione non si voglia soltanto esprimere il concetto della uguaglianza dei cittadini sotto i due profili dell’elettorato, ma si voglia accennare a due diverse situazioni: l’esercizio del voto come contributo indiretto alla formazione della volontà dello Stato – elettorato attivo – e l’esercizio di ricevere il voto per assumere una posizione diretta nella formazione della volontà dello Stato, cioè l’esercizio dell’elettorato passivo. </p><p class="paragraph" data-counter="14" id="p-14">[L’onorevole Moro] Dichiara<sup><a href="#curatornote-13" id="curatornote-ref-13">[13]</a></sup> di dissentire su questa congiunzione dei due diritti, in quanto l’uno rappresenta il potere di eleggere e l’altro quello di formare la volontà dello Stato. </p><p class="paragraph" data-counter="15" id="p-15">[L’onorevole Moro] Non è d’accordo<sup><a href="#curatornote-14" id="curatornote-ref-14">[14]</a></sup>, perché da una simile norma costituzionale potrebbero derivare applicazioni pratiche che potrebbero essere anche in contrasto con l’intendimento della Sottocommissione. </p><p class="paragraph" data-counter="16" id="p-16">Torna ad esprimere l’opinione che se i due concetti fossero stati considerati distintamente, si sarebbe potuta più facilmente trovare una formula che esprimesse il pensiero della Sottocommissione, senza dare luogo ad eventuali equivoci. </p><p class="paragraph" data-counter="17" id="p-17">[L’onorevole Moro] Dichiara<sup><a href="#curatornote-15" id="curatornote-ref-15">[15]</a></sup> che, a suo avviso, questa formula potrebbe costituire, nelle mani di un legislatore poco amante della libertà, lo strumento idoneo per limitare l’esercizio del diritto di voto, fissando condizioni di incapacità per categorie di cittadini che invece non sono né naturalmente, né legalmente incapaci. Poiché ciò non risponderebbe al concetto democratico del suffragio universale, ritiene che sarebbe bene specificare in quali particolari casi si possono fissare limitazioni al diritto di voto.</p><ol id="curatorNotes"><li about="https://w3id.org/moro/enoam/data/121056/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene nella discussione sulla proposta di articolo dei relatori onorevoli Pietro Mancini e Umberto Tupini: «Tutti i cittadini, indipendentemente dal sesso, dalla lingua, dalla razza, dalla condizione sociale e dalla opinione politica, quando abbiano raggiunto la maggiore età, siano naturalmente capaci, incensurati, a termini della legge speciale, hanno diritto all’elettorato attivo e passivo in condizioni di universalità e di uguaglianza». <a href="#curatornote-ref-1">↑</a></li><li about="https://w3id.org/moro/enoam/data/121056/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene nuovamente nel dibattito sull’affermazione del principio di uguaglianza nell’articolo in discussione.  <a href="#curatornote-ref-2">↑</a></li><li about="https://w3id.org/moro/enoam/data/121056/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene nel dibattito apertosi sul tema del suffragio universale in merito alla proposta presentata dall’onorevole Lelio Basso (tale proposta, annunciata dal presidente Umberto Tupini, non è però esplicitata nel resoconto del dibattito). <a href="#curatornote-ref-3">↑</a></li><li about="https://w3id.org/moro/enoam/data/121056/v1/curatornote-4" id="curatornote-4" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Lelio Basso (1903-1978), avvocato, politico, deputato all’Assemblea costituente per il gruppo del partito socialista italiano di unità proletaria. Si veda la voce del DBI, a firma Piero Craveri, vol. 34, 1988. <a href="#curatornote-ref-4">↑</a></li><li about="https://w3id.org/moro/enoam/data/121056/v1/curatornote-5" id="curatornote-5" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene in merito ai requisiti necessari all’espressione del diritto di voto, nel dibattito concentratosi sui limiti di età richiesti.  <a href="#curatornote-ref-5">↑</a></li><li about="https://w3id.org/moro/enoam/data/121056/v1/curatornote-6" id="curatornote-6" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene elaborando una propria proposta di articolo sul tema dell’elettorato passivo ed attivo. <a href="#curatornote-ref-6">↑</a></li><li about="https://w3id.org/moro/enoam/data/121056/v1/curatornote-7" id="curatornote-7" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene in merito alla richiesta del presidente Umberto Tupini di decidere di assumere come base di discussione la sua proposta o quella di Moro. <a href="#curatornote-ref-7">↑</a></li><li about="https://w3id.org/moro/enoam/data/121056/v1/curatornote-8" id="curatornote-8" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Il presidente è Umberto Tupini (1889-1973), avvocato, politico, deputato all’Assemblea costituente per il gruppo democratico cristiano. Si veda la voce del DBI, a firma Federico Mazzei, vol. 97, 2020. <a href="#curatornote-ref-8">↑</a></li><li about="https://w3id.org/moro/enoam/data/121056/v1/curatornote-9" id="curatornote-9" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene precisando – in accordo con l’onorevole Lelio Basso – di accettare, alle condizioni citate, come base di discussione la proposta del presidente Umberto Tupini: «Tutti i cittadini, senza distinzione di sesso, hanno diritto all’elettorato attivo e passivo in condizioni di universalità e di uguaglianza. La legge regola l’esercizio di questo diritto e ne stabilisce le limitazioni derivanti da incapacità naturali o legali». <a href="#curatornote-ref-9">↑</a></li><li about="https://w3id.org/moro/enoam/data/121056/v1/curatornote-10" id="curatornote-10" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene nuovamente nella discussione sulla opportunità di distinguere tra elettorato passivo ed attivo. <a href="#curatornote-ref-10">↑</a></li><li about="https://w3id.org/moro/enoam/data/121056/v1/curatornote-11" id="curatornote-11" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene sulla richiesta del presidente Umberto Tupini di integrare la sua proposta di articolo con il riferimento all’elettorato passivo. <a href="#curatornote-ref-11">↑</a></li><li about="https://w3id.org/moro/enoam/data/121056/v1/curatornote-12" id="curatornote-12" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro insiste nella sua proposta di fronte alle obiezioni di alcuni commissari.  <a href="#curatornote-ref-12">↑</a></li><li about="https://w3id.org/moro/enoam/data/121056/v1/curatornote-13" id="curatornote-13" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene nuovamente rispondendo al presidente Umberto Tupini che aveva osservato «che normalmente, sia nelle carte costituzionali che nelle leggi, l’elettorato passivo e quello attivo sono sempre strettamente congiunti». <a href="#curatornote-ref-13">↑</a></li><li about="https://w3id.org/moro/enoam/data/121056/v1/curatornote-14" id="curatornote-14" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene nel dibattito sulle parole «in condizioni di universalità e di uguaglianza» inserite nella proposta di articolo. <a href="#curatornote-ref-14">↑</a></li><li about="https://w3id.org/moro/enoam/data/121056/v1/curatornote-15" id="curatornote-15" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene nel dibattito sul seguente capoverso dell’articolo in discussione: «La legge regola l’esercizio di questo diritto e ne stabilisce le limitazioni derivanti da incapacità naturali o legali». <a href="#curatornote-ref-15">↑</a></li></ol></body></html>