<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.1.013" name="dcterms.relation"/><meta content="10.48678/unibo/aldomoro1.4.1.013" name="dcterms.identifier"/><meta content="Moro, Aldo, [Presentazione dell’Agenzia «Progetto»], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Al ministero degli Esteri e all’opposizione nel partito (giugno 1968 – maggio 1973), a cura di Guido Formigoni e Agostino Giovagnoli, edizione e nota storico-critica di Enrico Palumbo, Bologna, Università di Bologna, 2021. DOI: https://doi.org/10.48678/unibo/aldomoro1.4.1.013." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Al ministero degli Esteri e all’opposizione nel partito (giugno 1968 – maggio 1973), 2021" name="description"/><title>[Presentazione dell’Agenzia «Progetto»]</title>
<div id="mentionMeta"><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>[Presentazione dell’Agenzia «Progetto»]</h1><p class="paragraph" data-counter="1" id="p-1">Questa nuova iniziativa giornalistica esprime le opinioni di quanti, nella vita politica, si ispirano alla linea ed all’esperienza dell’On. Aldo Moro.</p><p class="paragraph" data-counter="2" id="p-2">Essa tende a rafforzare il legame, nell’ambito della <span about="https://w3id.org/moro/enoam/data/141013/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>, tra centro e periferia e, fuori del <span about="https://w3id.org/moro/enoam/data/141013/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Partito</span>, a recare un sia pure modesto contributo al dibattito politico generale che si svolge nei partiti, tra i partiti e nel Paese.</p><p class="paragraph" data-counter="3" id="p-3">Se a questa Agenzia di stampa si è dato il nome «Progetto», è perché riteniamo occorra accentuare, in questo difficile momento, il carattere di ricerca e di ipotesi nell’impegno di conoscenza della società in cui viviamo e di avvio a soluzione dei problemi che la agitano e la rendono, come non mai, esigente ed impaziente.</p><p class="paragraph" data-counter="4" id="p-4">Bisogna tener sempre vivo ed arricchire il dialogo democratico, promuovere, con acuta sensibilità, la partecipazione dei cittadini — di tutti i cittadini — al processo di formazione della volontà generale ed alla gestione democratica del potere nella molteplicità delle sue manifestazioni; sviluppare la consapevolezza di un comune destino che tutti deve unire in una solidale responsabilità.</p><p class="paragraph" data-counter="5" id="p-5">Questa è la sola iniziativa della quale gli amici dell’ex Presidente del Consiglio assumono la responsabilità.</p><p class="paragraph" data-counter="6" id="p-6">Ciò non toglie il rispetto e l’apprezzamento per ogni libera, autonoma — non da noi cioè condizionata — manifestazione di pensiero che mostri attenzione e benevolenza per il nostro disegno politico e per il nostro sforzo di partecipazione alla vita della comunità nazionale. Nel dibattito dunque che caratterizza un Congresso, ed un Congresso come questo, al quale tutti devono intensamente partecipare, siano essi vicini o lontani rispetto al nostro modo di vedere le cose, noi intendiamo dire in modo aperto e responsabile le nostre opinioni, convinti che l’insufficiente chiarezza delle posizioni è un fattore di confusione e, tra altre, causa della degenerazione del dialogo politico a mera lotta tra fazioni.</p><p class="paragraph" data-counter="7" id="p-7">Non ci rimane, dunque, che assolvere il nostro compito: nella critica come nella indicazione positiva, sempre in uno spirito di leale franchezza e di responsabile condotta a vantaggio della <span about="https://w3id.org/moro/enoam/data/141013/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> e del Paese.</p></body></html>