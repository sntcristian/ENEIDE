<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.1.253" name="dcterms.relation"/><meta content="10.48678/unibo/aldomoro1.4.1.253" name="dcterms.identifier"/><meta content="Moro, Aldo, [Discorso a Lecco in vista delle elezioni], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Al ministero degli Esteri e all’opposizione nel partito (giugno 1968 – maggio 1973), a cura di Guido Formigoni e Agostino Giovagnoli, edizione e nota storico-critica di Enrico Palumbo, Bologna, Università di Bologna, 2021. DOI: https://doi.org/10.48678/unibo/aldomoro1.4.1.253." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Al ministero degli Esteri e all’opposizione nel partito (giugno 1968 – maggio 1973), 2021" name="description"/><title>[Discorso aLeccoin vista delle elezioni]</title>
<div id="mentionMeta"><meta about="https://w3id.org/moro/enoam/data/lecco" typeof="dcterms:Location"/><meta about="https://w3id.org/moro/enoam/data/lecco" content="Lecco" property="rdfs:label"/><meta about="https://w3id.org/moro/enoam/data/lecco" property="owl:sameAs" resource="http://www.wikidata.org/entity/Q6237"/><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/><meta about="https://w3id.org/moro/enoam/data/partito-comunista-italiano" typeof="foaf:Organization"/><meta about="https://w3id.org/moro/enoam/data/partito-comunista-italiano" content="Partito Comunista Italiano" property="rdfs:label"/><meta about="https://w3id.org/moro/enoam/data/partito-comunista-italiano" property="owl:sameAs" resource="http://www.wikidata.org/entity/Q461886"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>[Discorso a Lecco in vista delle elezioni]</h1><p class="paragraph" data-counter="1" id="p-1">L’on. Aldo Moro, parlando a <span about="https://w3id.org/moro/enoam/data/141253/v1/mention-11" class="mention place" id="mention-11" property="dcterms:references" resource="https://w3id.org/moro/enoam/data/lecco" typeof="deo:Reference">Lecco</span>, ha rilevato che la convocazione anticipata per le elezioni del nuovo Parlamento pone l’esigenza di una risposta, in modo tutto particolare, netta e chiara, alla proposta politica della <span about="https://w3id.org/moro/enoam/data/141253/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>.</p><p class="paragraph" data-counter="2" id="p-2">Se era in corso un processo di logoramento, sembra legittimo attendersi, per fronteggiare una situazione così complessa e difficile, la riconferma della forza della <span about="https://w3id.org/moro/enoam/data/141253/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>, una rinnovata fiducia in ragione della fedeltà ai suoi ideali ed al suo compito storico, un monito di unità alle forze democratiche e popolari chiamate alla guida della comunità nazionale.</p><p class="paragraph" data-counter="3" id="p-3">Questa unità e solidarietà, pur senza deformare la fisionomia e la funzione dei partiti, è indispensabile nell’opera quotidiana di governo, nell’impegno a risolvere senza evasioni ed incertezze i problemi reali ed urgenti del Paese. Tra essi sono la tutela rigorosa dell’ordine, la pace politica, nella quale si esprime, pur nella dialettica delle idee e degli interessi, la democrazia, una efficienza produttiva programmata con serietà ed in un contesto sociale veramente accettabile, il riconoscimento effettivo delle autonomie, uno sviluppo interno ed internazionale, nel segno della dignità umana, dell’eguaglianza, della indipendenza, della sicurezza e della pace.</p><p class="paragraph" data-counter="4" id="p-4">L’esperienza passata, pur con le sue ombre, induce a rinvigorire il <span about="https://w3id.org/moro/enoam/data/141253/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Partito</span> di maggioranza relativa, ma non distoglie dal perseguire una convergenza di forze democratiche e popolari, purché ne esistano le condizioni in una limpida visione politica e su di una piattaforma democratica al riparo da influenze deformanti.</p><p class="paragraph" data-counter="5" id="p-5">Come si vede, ha proseguito l’on. Moro, non è possibile distinguere veramente il contenuto dagli schieramenti. Essi sono indissolubilmente legati. Dal quadro politico coerentemente disegnato si traggono appropriate conclusioni in ordine agli obiettivi da perseguire nell’azione di governo.</p><p class="paragraph" data-counter="6" id="p-6">Gli schieramenti politici, che rispondono alle esigenze di una società in isviluppo nella normalità democratica, non debbono essere logorati da insufficiente consapevolezza dei compiti di guida politica in funzione della quale sono stati costruiti. Ed i contenuti programmatici, che in quel quadro s’iscrivono, non possono essere concepiti in maniera astratta o superficiale.</p><p class="paragraph" data-counter="7" id="p-7">Non giova ad una società ricca di problemi una artificiosa semplificazione del serio dibattito che è nelle cose. La vita politica non è un’esercitazione con i quadri, ma un severo confronto con la realtà. La ricchezza, vivezza e problematicità della vita sociale di oggi non sono efficacemente incanalate in un ordine democratico e costruttivo, se non vi siano un’alta coscienza civile ed una ferma azione di governo ancorata ai dati della realtà sociale e politica.</p><p class="paragraph" data-counter="8" id="p-8">Le difficoltà presenti debbono essere fronteggiate e possono esserlo. Ma un intervento risolutivo non è legato alla mortificazione, ma alla apertura della politica sull’intera realtà sociale del nostro tempo.</p><p class="paragraph" data-counter="9" id="p-9">Nei temi di schieramento c’è, fondamentale, ha concluso l’on. Moro, la posizione alternativa della <span about="https://w3id.org/moro/enoam/data/141253/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> nei confronti del Comunismo, valida oggi come ieri. Accrescere il peso del <span about="https://w3id.org/moro/enoam/data/141253/v1/mention-10" class="mention organization" id="mention-10" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">Partito Comunista</span>, anche solo mediante il diminuito prestigio e vigore della <span about="https://w3id.org/moro/enoam/data/141253/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>, può determinare gravi conseguenze. Rendere meno forte la <span about="https://w3id.org/moro/enoam/data/141253/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> nell’area democratica è cosa già rilevante. Umiliarla e condizionarla con una spinta verso la destra eversiva e reazionaria è un errore fatale, premessa della radicalizzazione politica e della guerra civile. La richiesta di un nuovo qualificato mandato di fiducia alla <span about="https://w3id.org/moro/enoam/data/141253/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> ha il significato di un’assunzione di responsabilità di fronte al Paese e giustifica l’attesa di una risposta rassicurante per il domani dell’Italia.</p></body></html>