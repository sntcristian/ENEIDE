<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ wdt: http://www.wikidata.org/prop/direct/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.016" name="dcterms.relation"/><meta content="10.48678/unibo/aldomoro1.2.1.016" name="dcterms.identifier"/><meta content="Moro, Aldo, [Le sanzioni penali. I principi dei rapporti civili], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.016." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>[Le sanzioni penali. I principi dei rapporti civili]</title>
<div id="mentionMeta"><meta about="https://w3id.org/moro/enoam/data/lelio-basso" typeof="foaf:Person"/><meta about="https://w3id.org/moro/enoam/data/lelio-basso" content="Lelio Basso" property="rdfs:label"/><meta about="https://w3id.org/moro/enoam/data/lelio-basso" property="owl:sameAs" resource="http://www.wikidata.org/entity/Q3229281"/><meta about="https://w3id.org/moro/enoam/data/lelio-basso" content="lelio-basso" property="wdt:P1986"/><meta about="https://w3id.org/moro/enoam/data/lelio-basso" content="Basso, Lelio" property="skos:prefLabel"/><meta about="https://w3id.org/moro/enoam/data/pietro-mancini" typeof="foaf:Person"/><meta about="https://w3id.org/moro/enoam/data/pietro-mancini" content="Pietro Mancini" property="rdfs:label"/><meta about="https://w3id.org/moro/enoam/data/pietro-mancini" property="owl:sameAs" resource="http://www.wikidata.org/entity/Q3904028"/><meta about="https://w3id.org/moro/enoam/data/pietro-mancini" content="pietro-mancini" property="wdt:P1986"/><meta about="https://w3id.org/moro/enoam/data/pietro-mancini" content="Mancini, Pietro" property="skos:prefLabel"/></div>

<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>[Le sanzioni penali. I principi dei rapporti civili]</h1><p class="paragraph" data-counter="1" id="p-1">[L’onorevole Moro] Fa osservare<sup><a href="#curatornote-1" id="curatornote-ref-1">[1]</a></sup> che il termine tecnico giuridico è quello di «reo». Questa parola viene sempre usata nel linguaggio giuridico e dei codici, e se si mettesse una parola diversa, si potrebbero creare degli equivoci. La parola «condannato» è un termine che si potrebbe anche accettare, ma può essere fonte di preoccupazioni l’usare una parola che non è mai adoperata se non forse nel linguaggio processuale.</p><p class="paragraph" data-counter="2" id="p-2">[L’onorevole Moro] Dichiara<sup><a href="#curatornote-2" id="curatornote-ref-2">[2]</a></sup> di non poter disconoscere che la parola colpevole sia appropriata, ma la terminologia giuridica fa differenza tra «colpevole» e «reo». Colpevole s’intende colui che è riconosciuto come tale e che ha partecipato personalmente al reato (la partecipazione spirituale in senso tecnico si chiama anche colpevolezza). Questo sarebbe il lato soggettivo del reato. Quando si dice «reo» invece si ha riguardo sia al lato soggettivo che a quello oggettivo. Adoperando una parola diversa, cioè per esempio «colpevole», si adopera una terminologia poco comune. </p><p class="paragraph" data-counter="3" id="p-3">[L’onorevole Moro] Torna<sup><a href="#curatornote-3" id="curatornote-ref-3">[3]</a></sup> ad osservare che questa parola è usata soltanto in un senso processuale. Condannato è colui al quale è stata irrogata una pena. Guardando il complesso della persona, sia sotto il profilo sostantivo che processuale, si dice sempre «reo». </p><p class="paragraph" data-counter="4" id="p-4">[L’onorevole Moro] Osserva<sup><a href="#curatornote-4" id="curatornote-ref-4">[4]</a></sup> che la parola «colpevole» si adopera, per esempio, quando si dice «è stato riconosciuto colpevole». In questo caso la parola è giusta dal punto di vista tecnico giuridico. Dichiara di accedere piuttosto alla parola «condannato».</p><p class="paragraph" data-counter="5" id="p-5">[L’onorevole Moro] Spiega<sup><a href="#curatornote-5" id="curatornote-ref-5">[5]</a></sup> che la presunzione della pena c’è; soltanto non è eseguita.</p><p class="paragraph" data-counter="6" id="p-6">[L’onorevole Moro] Osserva<sup><a href="#curatornote-6" id="curatornote-ref-6">[6]</a></sup> che è stato già votato un articolo nel quale si garantiva un trattamento umano alla persona arrestata o comunque detenuta. Qui è configurata un’altra ipotesi, quella dell’istituzione di pene crudeli; viene posto un vincolo al legislatore, non all’agente carcerario. In questo senso gli sembra che «pene crudeli» possa andare come ipotesi, cioè per il legislatore. Il trattamento carcerario è previsto già nell’articolo 3.</p><p class="paragraph" data-counter="7" id="p-7">[L’onorevole Moro] Concorda<sup><a href="#curatornote-7" id="curatornote-ref-7">[7]</a></sup> con il relatore <span about="https://w3id.org/moro/enoam/data/121016/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/lelio-basso" typeof="deo:Reference">Basso</span><sup><a href="#curatornote-8" id="curatornote-ref-8">[8]</a></sup>, e per venire incontro all’onorevole <span about="https://w3id.org/moro/enoam/data/121016/v1/mention-2" class="mention person" id="mention-2" property="dcterms:references" resource="https://w3id.org/moro/enoam/data/pietro-mancini" typeof="deo:Reference">Mancini</span><sup><a href="#curatornote-9" id="curatornote-ref-9">[9]</a></sup> che desidera una maggiore chiarezza, propone di spostare le parole al principio del capoverso nel modo seguente: </p><p class="paragraph" data-counter="8" id="p-8">«Non possono istituirsi pene crudeli e le sanzioni penali devono tendere alla rieducazione del condannato». </p><p class="paragraph" data-counter="9" id="p-9">Si stabilisce così che solo nei limiti della necessità la pena può essere afflittiva e si segnano i limiti della necessità dell’afflizione.</p><ol id="curatorNotes"><li about="https://w3id.org/moro/enoam/data/121016/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene in più occasioni per controbattere all’osservazione dell’onorevole Ottavio Mastrojanni che proponeva in prima battuta di sostituire la parola «reo» con «condannato» e, dopo le osservazioni di Moro, con «colpevole». <a href="#curatornote-ref-1">↑</a></li><li about="https://w3id.org/moro/enoam/data/121016/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene sostenendo la propria posizione dopo gli interventi degli onorevoli Concetto Marchesi e Giuseppe Grassi favorevoli all’uso della parola «colpevole». <a href="#curatornote-ref-2">↑</a></li><li about="https://w3id.org/moro/enoam/data/121016/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro risponde all’onorevole Concetto Marchesi che chiede quali difficoltà tecniche vede nell’uso del termine «condannato». <a href="#curatornote-ref-3">↑</a></li><li about="https://w3id.org/moro/enoam/data/121016/v1/curatornote-4" id="curatornote-4" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Nuovo intervento di Moro dopo i commenti dell’onorevole Concetto Marchesi che propone «condannato» al posto di «colpevole» e del presidente Umberto Tupini che preferirebbe «colpevole». <a href="#curatornote-ref-4">↑</a></li><li about="https://w3id.org/moro/enoam/data/121016/v1/curatornote-5" id="curatornote-5" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro risponde ai dubbi sollevati dall’onorevole Ottavio Mastrojanni sul concetto di rieducazione laddove la pena non è scontata.  <a href="#curatornote-ref-5">↑</a></li><li about="https://w3id.org/moro/enoam/data/121016/v1/curatornote-6" id="curatornote-6" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene nella discussione sul comma: «Non possono istituirsi pene crudeli né irrogarsi sanzioni collettive». <a href="#curatornote-ref-6">↑</a></li><li about="https://w3id.org/moro/enoam/data/121016/v1/curatornote-7" id="curatornote-7" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene in seguito alla richiesta di una formulazione più chiara del comma da parte dell’onorevole Pietro Mancini. <a href="#curatornote-ref-7">↑</a></li><li about="https://w3id.org/moro/enoam/data/121016/v1/curatornote-8" id="curatornote-8" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Lelio Basso (1903-1978), avvocato, politico, deputato all’Assemblea costituente per il gruppo del partito socialista italiano di unità proletaria. Si veda la voce del DBI, a firma Piero Craveri, vol. 34, 1988. <a href="#curatornote-ref-8">↑</a></li><li about="https://w3id.org/moro/enoam/data/121016/v1/curatornote-9" id="curatornote-9" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Pietro Mancini (1876-1968), politico, deputato all’Assemblea costituente per il gruppo socialista. Si veda la voce del DBI, a firma Paolo Mattera, vol. 68, 2007. <a href="#curatornote-ref-9">↑</a></li></ol></body></html>