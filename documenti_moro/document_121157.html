<!DOCTYPE html>
<html><head><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.157" name="dcterms.relation"/><meta content="10.48678/unibo/aldomoro1.2.1.157" name="dcterms.identifier"/><meta content="Moro, Aldo, Osservatorio 3 (settembre 1947), in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.157." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Osservatorio 3 (settembre 1947)</title>


</head><body><h1>Osservatorio 3 (settembre 1947)</h1><p class="paragraph" data-counter="1" id="p-1">Ogni giorno di più l’uomo onesto ed imparziale ha motivo di deplorare la faziosità della vita pubblica italiana, gli esclusivismi gelosi, l’attribuzione all’avversario delle più malvagie intenzioni, la mancanza del più elementare rispetto delle opinioni altrui e della verità obbiettiva. È un brutto segno, segno di pericolo, per la nascente democrazia italiana, tanto che è urgente si raccolgano in un proposito comune di reagire al malcostume dominante quanti hanno il senso cristiano della democrazia come fraterna collaborazione di uomini per un fine di bene.</p><p class="paragraph" data-counter="2" id="p-2">In questa atmosfera di sospetto e di disprezzo si spiega il frequente rimbalzare dall’uno all’altro degli attori della vita politica italiana dell’accusa di «fascismo», la quale ha in verità una portata molto elastica e per lo più risponde puramente alla individuazione del proprio avversario politico. Tuttavia il senso più comune dell’espressione è appunto quello di esclusivismo, che oggi è semplicemente fazioso e potrà domani diventare tirannico.</p><p class="paragraph" data-counter="3" id="p-3">È certo deprecabile, come dicevamo, che l’accusa sia lanciata con tanta facilità e spesso senza fondamento. Ma è significativo che s’individui nell’esclusivismo il grande pericolo per la democrazia, anzi l’antidemocrazia senz’altro. È sperabile che, poco a poco, dall’accusa veemente si passi al severo esame di coscienza e che la rinunzia al totalitarismo sia, prima che una pretesa, il consapevole sacrificio di ciascuno alla tentazione di sopravvalutare se stesso.</p></body></html>