<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.224" name="dcterms.relation"/><meta content="10.48678/unibo/aldomoro1.2.1.224" name="dcterms.identifier"/><meta content="Moro, Aldo, [La prolusione dell’on. Moro al Corso per matricole], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.224." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>[La prolusione dell’on. Moro al Corso per matricole]</title>
<div id="mentionMeta"><meta about="https://w3id.org/moro/enoam/data/federazione-universitaria-cattolica-italiana" typeof="foaf:Organization"/><meta about="https://w3id.org/moro/enoam/data/federazione-universitaria-cattolica-italiana" content="FUCI" property="rdfs:label"/><meta about="https://w3id.org/moro/enoam/data/federazione-universitaria-cattolica-italiana" property="owl:sameAs" resource="http://www.wikidata.org/entity/Q3091708"/><meta about="https://w3id.org/moro/enoam/data/bari" typeof="dcterms:Location"/><meta about="https://w3id.org/moro/enoam/data/bari" content="Bari" property="rdfs:label"/><meta about="https://w3id.org/moro/enoam/data/bari" property="owl:sameAs" resource="http://www.wikidata.org/entity/Q3519"/></div>

<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>[La prolusione dell’on. Moro al Corso per matricole]</h1><p class="paragraph" data-counter="1" id="p-1">Un’applauditissima conferenza inaugurale ha tenuto ieri mattina nella Sala Consiliare del <span about="https://w3id.org/moro/enoam/data/121224/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/bari" typeof="deo:Reference">Comune</span>, il Sottosegretario agli Affari esteri on. Prof. Aldo Moro, ordinario di Diritto Penale della nostra Università, per l’inaugurazione del Corso di orientamento ed introduzione alla vita universitaria organizzato dalla <span about="https://w3id.org/moro/enoam/data/121224/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/federazione-universitaria-cattolica-italiana" typeof="deo:Reference">FUCI</span><sup><a href="#curatornote-1" id="curatornote-ref-1">[1]</a></sup>. </p><p class="paragraph" data-counter="2" id="p-2">L’oratore – che ha trattato il tema: «Il valore umano dell’Università» – dopo aver messo in rilievo le caratteristiche proprie della giovinezza, le quali si ritrovano in grado eminente nell’esperienza di studio vissuta nella Università, ha dichiarato il significato dell’Università stessa, intesa come complesso unitario delle specializzazioni di Facoltà. La vita del giovane universitario dev’essere appunto orientata secondo questi due principi: quello della vocazione unitaria del sapere e l’altro della approfondita specializzazione nelle Facoltà. L’uno e l’altro indirizzo sono indispensabili per l’adempimento morale che l’Università importa. Ciò significa innanzitutto compenetrazione delle diverse esperienze di studio delle Facoltà e quindi collaborazione tra studenti e docenti nell’ambito di una Università essenzialmente unitaria. Ma, ancora e più, ciò richiama alla vocazione umana dell’universitario ed all’impegno di studio e di esperienze umane che quella vocazione determina. L’Università deve costituire un insegnamento di vita, che dia risposta ai grandi problemi dell’essere e conduca ad una robusta esperienza morale. Così la libertà universitaria, senza negarsi, si trasfigura, diviene disciplina, sperimenta la grandezza e la fecondità della rinunzia che la vita morale richiede. L’Università è dunque, così vissuta, piena preparazione al domani, nell’ordine professionale, nell’ordine morale e infine in quello civile. Essa prepara infatti, attraverso i suoi contatti sociali, cittadini consapevoli, i quali per la loro eminente posizione nella tecnica e nella cultura, possono costituire un efficace tessuto connettivo della società. </p><p class="paragraph" data-counter="3" id="p-3">Al termine del suo dire l’on. Moro è stato lungamente e vivamente applaudito dal folto pubblico di personalità, studenti e studiosi.</p><ol id="curatorNotes"><li about="https://w3id.org/moro/enoam/data/121224/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Fuci, Federazione universitaria cattolica italiana, sorta nel 1896. <a href="#curatornote-ref-1">↑</a></li></ol></body></html>