<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.1.035" name="dcterms.relation"/><meta content="10.48678/unibo/aldomoro1.4.1.035" name="dcterms.identifier"/><meta content="Moro, Aldo, Non aver fretta, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Al ministero degli Esteri e all’opposizione nel partito (giugno 1968 – maggio 1973), a cura di Guido Formigoni e Agostino Giovagnoli, edizione e nota storico-critica di Enrico Palumbo, Bologna, Università di Bologna, 2021. DOI: https://doi.org/10.48678/unibo/aldomoro1.4.1.035." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Al ministero degli Esteri e all’opposizione nel partito (giugno 1968 – maggio 1973), 2021" name="description"/><title>Non aver fretta</title>
<div id="mentionMeta"><meta about="https://w3id.org/moro/enoam/data/aldo-airoldi" typeof="foaf:Person"/><meta about="https://w3id.org/moro/enoam/data/aldo-airoldi" content="Aldo Airoldi" property="rdfs:label"/><meta about="https://w3id.org/moro/enoam/data/aldo-airoldi" content="Airoldi, Aldo" property="skos:prefLabel"/><meta about="https://w3id.org/moro/enoam/data/milano" typeof="dcterms:Location"/><meta about="https://w3id.org/moro/enoam/data/milano" content="Milano" property="rdfs:label"/><meta about="https://w3id.org/moro/enoam/data/milano" property="owl:sameAs" resource="http://www.wikidata.org/entity/Q490"/><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/></div>

<div id="footnoteMeta"><meta about="https://w3id.org/moro/enoam/data/enrico-palumbo" typeof="foaf:Person"/><meta about="https://w3id.org/moro/enoam/data/enrico-palumbo" content="Enrico Palumbo" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>Non aver fretta</h1><p class="paragraph" data-counter="1" id="p-1">Dati numerici sono stati forniti relativamente ai risultati conseguiti in alcuni Congressi provinciali tenutisi domenica scorsa. La limitatezza e la scarsa rappresentatività, ai fini di una valutazione generale, del campione sul quale sono state calcolate le percentuali, e tra esse quella dell’otto e un per cento attribuita agli amici dell’on. Moro, consiglia di non trarre conclusioni affrettate. Tra l’altro non sono tenute in conto liste varie di sinistra e liste autonome locali che invece, in base alle nostre informazioni, possono ben essere attribuite, elevando sensibilmente quel dato percentuale. Non vogliamo però fare per parte nostra rettifiche e precise anticipazioni. Ci limitiamo a dire che conviene attendere dati compiuti, chiari e definitivi.</p><p class="paragraph" data-counter="2" id="p-2">Non seguiremo perciò <span about="https://w3id.org/moro/enoam/data/141035/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/aldo-airoldi" typeof="deo:Reference">Aldo Airoldi</span><sup><a href="#curatornote-1" id="curatornote-ref-1">[1]</a></sup> nelle sue frettolose previsioni<sup><a href="#curatornote-2" id="curatornote-ref-2">[2]</a></sup>, tra l’altro tutte incentrate sulla somma delle forze attribuite all’attuale maggioranza. Non concluderemo con lui che, così stando le cose, possono essere lasciate fuori le componenti di opposizione ivi compresa quella dell’on. Moro. Può darsi che sia così numericamente. Il problema però è politico e come tale esso è stato posto e viene posto in questo Congresso il quale sarebbe altrimenti del tutto inutile. Si tratta di vedere, se la <span about="https://w3id.org/moro/enoam/data/141035/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>, e soprattutto in questo momento, abbia utilità nel restare irragionevolmente scoperta alla sua sinistra, nel presentarsi meno largamente impegnata di quanto sia possibile e necessario.</p><p class="paragraph" data-counter="3" id="p-3">Come ha detto a <span about="https://w3id.org/moro/enoam/data/141035/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/milano" typeof="deo:Reference">Milano</span> l’on. Moro<sup><a href="#curatornote-3" id="curatornote-ref-3">[3]</a></sup>, un tale problema può essere risolto con la forza o con la ragione. Immaginiamo, com’è possibile, che la forza ci sia. Ma si vorrà sempre rinunziare all’uso della ragione?</p><ol id="curatorNotes"><li about="https://w3id.org/moro/enoam/data/141035/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Aldo Airoldi (1913-2002), giornalista del «Corriere della Sera». <a href="#curatornote-ref-1">↑</a></li><li about="https://w3id.org/moro/enoam/data/141035/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Probabilmente il riferimento è all’editoriale anonimo <em>La Dc oggi</em>, in «Corriere della Sera», 7 giugno 1969. <a href="#curatornote-ref-2">↑</a></li><li about="https://w3id.org/moro/enoam/data/141035/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Il riferimento è al discorso di Moro del 3 giugno 1969 (ved. <em>supra</em>). <a href="#curatornote-ref-3">↑</a></li></ol></body></html>