<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.103" name="dcterms.relation"/><meta content="10.48678/unibo/aldomoro1.2.1.103" name="dcterms.identifier"/><meta content="Moro, Aldo, Fiducia nella pace, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.103." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Fiducia nella pace</title>
<div id="mentionMeta"><meta about="https://w3id.org/moro/enoam/data/chiesa" typeof="foaf:Organization"/><meta about="https://w3id.org/moro/enoam/data/chiesa" content="Chiesa" property="rdfs:label"/><meta about="https://w3id.org/moro/enoam/data/chiesa" content="http://www.wikidata.org/entity/Q9592" property="owl:sameAs" resource="http://www.wikidata.org/entity/Q34651"/></div>

<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>Fiducia nella pace</h1><p class="paragraph" data-counter="1" id="p-1">Usciti dalla guerra, andiamo ora faticosamente costruendo la pace. Se la guerra è finita, la pace veramente non c’è ancora, non tanto perché essa non sia stata finora giuridicamente consacrata nei trattati, quanto perché non la apprezziamo ancora abbastanza, non la vogliamo con un impegno deciso ed inderogabile di tutta la nostra vita. Noi, dico; noi uomini ed anche cristiani, che pure alla pace siamo chiamati da un comandamento di amore ch’è vincolo di perfezione e ragione suprema di vita. Noi cristiani, confessiamolo, pur così solleciti, così doverosamente solleciti nel denunziare e nel condannare negli altri lo spirito di fazione e di odio. Anche noi non amiamo abbastanza la pace, non crediamo in essa come cosa non solo idealmente buona, ma anche storicamente realizzabile, non sappiamo liberarci dalla tentazione di pensare ad un ricorso alla violenza capace di contribuire, essa ch’è trionfo dell’irrazionalità e della brutalità, all’ordinamento razionale del mondo. </p><p class="paragraph" data-counter="2" id="p-2">Veramente questa fiducia nella pace, questa sfiducia e condanna della guerra sono le premesse indispensabili per la realizzazione di una pace duratura. Certo non si esauriscono qui tutti gli ostacoli; c’è da tener conto degli interessi, degli egoismi, della bramosia di potenza che fa gli uomini violenti al di là della necessità e dello stesso tornaconto; c’è da considerare la difficoltà obiettiva che si oppone, in situazioni complicate e delicate, alla comprensione ed all’intesa tra i popoli. Eppure l’ostacolo più grande è quello che abbiamo denunziato e consiste in uno stato d’animo di indifferenza, d’insofferenza e di faciloneria, del quale spesso nemmeno i cristiani riescono a liberarsi. Eppure dalla più alta cattedra morale che ci dà insegnamenti di vita abbiamo sentito condannare la guerra come cosa inutile e delittuosa. Con la guerra tutto è perduto, con la pace nulla è compromesso. Sappiamo queste cose; non possiamo non avvertire che la violenza in nessun modo può costruire l’unità, che non si può passare nel sangue, per giungere all’uomo e conquistarlo ad una causa di universale solidarietà. Eppure l’amore della pace non è in noi una cosa stabile, decisa, voluta ad ogni costo. Ci lasciamo tentare, sia pure per un istante, dalla idea assurda, dalla folle speranza che un problema morale, un problema di civiltà, un problema di nuove dimensioni e di nuove prospettive della vita umana possa essere risolto con una guerra.</p><p class="paragraph" data-counter="3" id="p-3">Ebbene noi dobbiamo ritrovare la via maestra di quell’incitamento di pace che, a partire dal Vangelo, corre costante nell’insegnamento della <span about="https://w3id.org/moro/enoam/data/121103/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/chiesa" typeof="deo:Reference">Chiesa</span>.</p><p class="paragraph" data-counter="4" id="p-4">I problemi della pace non son certo agevoli a risolversi, ma proprio la guerra è per questo fine strumento inidoneo e principio di maggiori rovine. Ben altre sono le risorse alle quali conviene fare appello, alla comprensione ed all’accordo. E sono questi ancora gli strumenti, per risolvere nel profondo le crisi di civiltà.</p><p class="paragraph" data-counter="5" id="p-5">Stabilmente fondati in questa volontà di pace, in questo apprezzamento ed amore per la pace noi possiamo essere di esempio al mondo e dare all’avvento di un tempo nuovo di umanità e di bontà un decisivo e non sostituibile contributo.</p><p class="paragraph" data-counter="6" id="p-6">Non sapremo dire ora, quanto sia consistente in senso politico quella che amiamo chiamare internazionale cristiana e che dovrebbe essere efficacissimo strumento di pace. Ma sappiamo che v’è qualcosa di preliminare a tutto ciò ed è una internazionale cristiana di fiducia e di amore della pace, la quale corra al di sopra delle trame politiche e diplomatiche e sostenga ogni sforzo rivolto a vincere la tentazione di credere nella guerra.</p><p class="paragraph" data-counter="7" id="p-7">Al principio di una nuova fatica annuale, al principio dell’anno che segnerà la pace “giuridica” per l’Italia e per larga parte del mondo<sup><a href="#curatornote-1" id="curatornote-ref-1">[1]</a></sup>, questo impegno di bontà e di saggezza può essere espressione di un cristianesimo storicamente operante ed anche conforto alle delusioni delle opere incompiute ed inefficaci con le quali gli uomini responsabili provvedono alla pace dei popoli.</p><ol id="curatorNotes"><li about="https://w3id.org/moro/enoam/data/121103/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Il riferimento è ai trattati di Parigi firmati il 10 febbraio 1947. <a href="#curatornote-ref-1">↑</a></li></ol></body></html>