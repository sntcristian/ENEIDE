<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.243" name="dcterms.relation"/><meta content="10.48678/unibo/aldomoro1.3.2.243" name="dcterms.identifier"/><meta content="Moro, Aldo, Discorso tenuto a Napoli in occasione della festa della Marina, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.243." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Discorso tenuto a Napoli in occasione della festa della Marina</title>
<div id="mentionMeta"><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/pietro-de-cristofaro" typeof="foaf:Person"/><meta about="https://w3id.org/moro/enoam/data/pietro-de-cristofaro" content="Pietro De Cristofaro" property="rdfs:label"/><meta about="https://w3id.org/moro/enoam/data/pietro-de-cristofaro" property="owl:sameAs" resource="http://www.wikidata.org/entity/Q28465220"/><meta about="https://w3id.org/moro/enoam/data/pietro-de-cristofaro" content="De, Cristofaro, Pietro" property="skos:prefLabel"/></div>

<div id="footnoteMeta"><meta about="https://w3id.org/moro/enoam/data/michele-cento" typeof="foaf:Person"/><meta about="https://w3id.org/moro/enoam/data/michele-cento" content="Michele Cento" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1 class="title">Discorso tenuto a Napoli in occasione della festa della Marina </h1><p>Ufficiali, Sottufficiali, Marinai, </p><p class="paragraph" data-counter="1" id="p-1">ancora una volta, mosso da uno spontaneo sentimento di solidarietà più che per il dovere del mio ufficio, ho voluto partecipare alla festa della Marina. Ho voluto essere accanto a voi nel ricordo di una delle gesta più ardimentose e gloriose della vostra storia e della storia nazionale. È un sincero atto di omaggio, questo, alla Marina militare italiana. Ma esso esprime altresì il profondo rispetto e la fiducia del Governo alle Forze armate dello Stato ed, oggi, alla Marina la quale costituisce una struttura essenziale ed efficace. In questa solida base riposano infatti la sicurezza dello Stato, la indipendenza e libertà del popolo italiano. E nel vostro coraggio, sulla vostra dedizione, sulle vostre virtù morali e civili, sulla vostra perizia e bravura è fondata la sicurezza del nostro Paese sul mare, la garanzia dei necessari rifornimenti e perciò del lavoro, del benessere, della vita del nostro popolo. La Marina italiana, cui è stato meritatamente conferito l’onore di un importante comando navale interalleato nel Mediterraneo, è infatti in questo mare un fattore insostituibile di equilibrio e di stabilità e nell'interesse non soltanto del nostro Paese, ma dell'intero schieramento politico-militare del quale l'<span about="https://w3id.org/moro/enoam/data/132243/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> fa lealmente e consapevolmente parte. Queste cose non avverte soltanto il Governo, ma con spontanea eppur lucida intuizione il popolo del quale voi siete espressione e che si affida a voi. E che cos'altro significa se non questo sentimento che è insieme riconoscenza, orgoglio, ed affetto, il fatto che, anche oggi, ad offrire la bandiera di combattimento a questa bella unità della nostra Marina sia una libera associazione, la quale in questo modo semplice e schietto esprime non solo il suo attaccamento, ma anche il solido legame spirituale che a voi marinai avvince l'intero Paese? Sono cittadini quelli che consegnano oggi a voi, cittadini in armi sul mare, questo segno distintivo della vostra nave, questo simbolo della Patria, questo vessillo che richiama all'onore militare ed al dovere verso la collettività nazionale. Ebbene, oggi voi lo ricevete proprio nello spirito di solidarietà che unisce esercito e popolo, consapevoli di quel che esso significa e dei compiti impegnativi, se necessario sino al sacrificio, che in tal modo vengono sottolineati ed esaltati. </p><p class="paragraph" data-counter="2" id="p-2">Io ricordo commosso in questo momento il comandante <span about="https://w3id.org/moro/enoam/data/132243/v1/mention-3" class="mention person" id="mention-3" property="dcterms:references" resource="https://w3id.org/moro/enoam/data/pietro-de-cristofaro" typeof="deo:Reference">De Cristofaro</span><sup><a href="#curatornote-1" id="curatornote-ref-1">[1]</a></sup>, al quale questa nave è intitolata, e mi inchino alla sua memoria consacrata dalla più alta onorificenza militare. E nella motivazione del conferimento della suprema distinzione ritrovo i tratti essenziali di questa esemplare figura di marinaio, pronto nell'adempimento di un dovere difficilissimo e tuttavia efficacemente assolto, combattente fino all'estremo delle forze sulla nave mortalmente colpita e con essa sceso nell'abisso del mare. Esempio e monito ai marinai d'<span about="https://w3id.org/moro/enoam/data/132243/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>; richiamo al senso del dovere che non è solo militare, ma più in generale dovere e cioè generosa risposta alla propria vocazione ed al proprio compito, qualunque sacrificio o rischio una siffatta fedeltà comporti. E nel ricordo è una tradizione che si rinnova e si ravviva, assicurando al Paese la continuità dell'impegno e della dedizione di tutti i suoi figli. La preparazione militare e la prontezza spirituale che la Patria vi domanda e che voi possedete in così elevata misura non significano altro se non che dobbiamo essere adeguatamente preparati per la difesa della nazione e dei suoi vitali interessi. </p><p class="paragraph" data-counter="3" id="p-3">La nostra è una politica di pace, correttamente presidiata da vincoli di alleanza e da forze militari meramente difensive. È una politica connaturale ad una democrazia che esalta la dignità degli uomini e dei popoli e perciò stesso ne sollecita la feconda cooperazione per il progresso morale e civile di ciascun paese e del mondo. Una democrazia, per essere viva, deve bene assolvere tutti i compiti e soddisfare tutte le esigenze della collettività nazionale. E tra essi è la difesa della Patria. Ma proprio la democrazia dà la certezza che non si andrà al di là del limite rigoroso delle necessità di difesa, che non passerà mai alla prepotenza e all'offesa. Ed una democrazia dà altresì la certezza che la forza è posta a servizio esclusivo della giustizia. E la giustizia è cosa troppo importante e decisiva perché essa possa essere lasciata senza protezione, senza una forza che possa garantirla nel suo alto significato morale ed umano. Non vi è chiesto e non vi sarà chiesto dunque, se non di servire la giustizia, nella quale è in prima linea la integrità, dignità e libertà del nostro Paese. E voi certamente lo farete, marinai, nello spirito della vostra gloriosa ed eroica tradizione. E già lo fate anzi con la vostra disciplinata e consapevole presenza alle armi. Una presenza generosa e vigorosa, la quale non è affatto incompatibile con il fervido auspicio che la ricorrente tensione nei rapporti internazionali, di quando in quando più acuta e preoccupante, si allenti nel progredire della coscienza democratica e della giustizia e sicurezza del mondo. Viva la Marina, viva l'<span about="https://w3id.org/moro/enoam/data/132243/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>. </p><ol id="curatorNotes"><li about="https://w3id.org/moro/enoam/data/132243/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Pietro De Cristofaro (1900-1941), ufficiale della Marina italiana. Morì in una missione in cui scortava delle navi tedesche e italiane in Africa durante la Seconda guerra mondiale.  <a href="#curatornote-ref-1">↑</a></li></ol></body></html>