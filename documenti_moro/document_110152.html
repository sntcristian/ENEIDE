<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.1.0.152" name="dcterms.relation"/><meta content="10.48678/unibo/aldomoro1.1.0.152" name="dcterms.identifier"/><meta content="Moro, Aldo, Ragion di essere, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 1, Gli anni giovanili (1932-1946), a cura di Gaetano Crociata e Paolo Trionfini, edizione e nota storico-critica di Tiziano Torresi, Bologna, Università di Bologna, 2021. DOI: https://doi.org/10.48678/unibo/aldomoro1.1.0.152." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Gli anni giovanili (1932-1946), 2021" name="description"/><title>Ragion di essere</title>
<div id="mentionMeta"><meta about="https://w3id.org/moro/enoam/data/azione-cattolica" typeof="foaf:Organization"/><meta about="https://w3id.org/moro/enoam/data/azione-cattolica" content="Azione Cattolica" property="rdfs:label"/><meta about="https://w3id.org/moro/enoam/data/azione-cattolica" property="owl:sameAs" resource="http://www.wikidata.org/entity/Q3318304"/><meta about="https://w3id.org/moro/enoam/data/movimento-ecclesiale-di-impegno-culturale" typeof="foaf:Organization"/><meta about="https://w3id.org/moro/enoam/data/movimento-ecclesiale-di-impegno-culturale" content="Movimento Laureati di Azione Cattolica" property="rdfs:label"/><meta about="https://w3id.org/moro/enoam/data/movimento-ecclesiale-di-impegno-culturale" property="owl:sameAs" resource="http://www.wikidata.org/entity/Q3866579"/><meta about="https://w3id.org/moro/enoam/data/chiesa" typeof="foaf:Organization"/><meta about="https://w3id.org/moro/enoam/data/chiesa" content="Chiesa" property="rdfs:label"/><meta about="https://w3id.org/moro/enoam/data/chiesa" property="owl:sameAs" resource="http://www.wikidata.org/entity/Q34651"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

<div id="footnoteMeta"><meta about="https://w3id.org/moro/enoam/data/tiziano-torresi" typeof="foaf:Person"/><meta about="https://w3id.org/moro/enoam/data/tiziano-torresi" content="Tiziano Torresi" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>Ragion di essere</h1><p class="paragraph" data-counter="1" id="p-1">In questi ultimi mesi qualcuno ha dubitato che l’<span about="https://w3id.org/moro/enoam/data/110152/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/azione-cattolica" typeof="deo:Reference">Azione Cattolica</span> abbia ancora una sua ragion d’essere, considerato che sono ormai in atto libere associazioni politiche dei cattolici italiani. Già qualcuno pensava negli ultimi venti anni che l’<span about="https://w3id.org/moro/enoam/data/110152/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/azione-cattolica" typeof="deo:Reference">Azione Cattolica</span> fosse appunto un surrogato di organismi politici che non potevano sussistere<sup><a class="" href="#curatornote-1" id="curatornote-ref-1">[1]</a></sup>. E l’errore continua ancor oggi. Ma esso va subito fugato, perché disconosce la profonda natura dell’<span about="https://w3id.org/moro/enoam/data/110152/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/azione-cattolica" typeof="deo:Reference">Azione Cattolica</span> e ne compromette le possibilità di vita. Un chiarimento intorno alla nostra ragion di essere è poi tanto più urgente in quanto questo svisamento delle finalità delle nostre organizzazioni si traduce purtroppo in molti casi, sotto la pressione di immediate e assorbenti esigenze di ordine politico, in un impoverimento della nostra azione.</p><p class="paragraph" data-counter="2" id="p-2">Il <span about="https://w3id.org/moro/enoam/data/110152/v1/mention-20" class="mention organization" id="mention-20" property="dcterms:references" resource="https://w3id.org/moro/enoam/data/movimento-ecclesiale-di-impegno-culturale" typeof="deo:Reference">Movimento dei Laureati Cattolici Italiani</span>, sorto per il bisogno di coordinare le energie intellettuali presenti nei vari rami di <span about="https://w3id.org/moro/enoam/data/110152/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/azione-cattolica" typeof="deo:Reference">Azione Cattolica</span> e per avvicinare sempre più largamente i ceti professionali per una reintegrazione morale e religiosa, non è e non vuol essere un organismo politico, né apertamente, né larvatamente. Esso è lo strumento del quale la <span about="https://w3id.org/moro/enoam/data/110152/v1/mention-17" class="mention organization" id="mention-17" property="dcterms:references" resource="https://w3id.org/moro/enoam/data/chiesa" typeof="deo:Reference">Chiesa</span> si serve per svolgere, con perfetta aderenza all’ambiente professionale, la sua opera di salvazione. È cioè il movimento più che politico; e perciò umano, sociale, religioso. Punto di incontro e di intesa tra uomini di differenti fedi politiche (perché in materia opinabile è ammessa libertà di giudizio e conseguente libertà di associazione) sulla base della comune coscienza cristiana, che noi intendiamo salvaguardare nel nostro disgraziato <span about="https://w3id.org/moro/enoam/data/110152/v1/mention-19" class="mention place" id="mention-19" property="dcterms:references" resource="https://w3id.org/moro/enoam/data/italia" typeof="deo:Reference">Paese</span>.</p><p class="paragraph" data-counter="3" id="p-3">Più che politico – abbiamo detto – è il nostro <span about="https://w3id.org/moro/enoam/data/110152/v1/mention-11" class="mention organization" id="mention-11" property="dcterms:references" resource="https://w3id.org/moro/enoam/data/movimento-ecclesiale-di-impegno-culturale" typeof="deo:Reference">Movimento</span>, ma, per ciò stesso, nella sua caratteristica umanità, socialità, religiosità, fornito di una acuta sensibilità politica, pronto cioè a cogliere nelle questioni contingenti quello che attiene all’eterno e va ad ogni costo tenuto fermo. Sensibilità per la quale, mentre giustifica le divisioni che sono strumento per il trionfo dell’idea migliore alla quale tutti consentano, si rende interprete delle esigenze di unità e dà opera per promuoverla senza coazione nei liberi dibattiti che sono nel suo programma.</p><p class="paragraph" data-counter="4" id="p-4">La politica è fatta sì di problemi contingenti che attendono soluzione, ma pure di grandi problemi umani e sociali che, o restino nello sfondo, o affiorino vivacemente, sono poi le determinanti decisive di ogni azione politica. Perciò un organismo sociale, tutore delle ragioni della fede e della moralità professionale, qual è il <span about="https://w3id.org/moro/enoam/data/110152/v1/mention-21" class="mention organization" id="mention-21" property="dcterms:references" resource="https://w3id.org/moro/enoam/data/movimento-ecclesiale-di-impegno-culturale" typeof="deo:Reference">Movimento Laureati</span>, è costantemente presente dovunque si dibattano queste idee somme alle quali la politica fa necessariamente riferimento. In questo senso il <span about="https://w3id.org/moro/enoam/data/110152/v1/mention-22" class="mention organization" id="mention-22" property="dcterms:references" resource="https://w3id.org/moro/enoam/data/movimento-ecclesiale-di-impegno-culturale" typeof="deo:Reference">Movimento Laureati</span> è organo di opinione pubblica, di una opinione particolarmente elevata, equilibrata, serena; è una forza sociale accanto alle altre e come tale interferisce nell’ambito politico, in quanto vi si dibattano idee, in quanto siano in gioco valori indisponibili, in quanto si facciano leggi o attività di amministrazione aventi collegamento con i supremi principi.</p><p class="paragraph" data-counter="5" id="p-5">Questa richiesta di presenza, sia pure misurata e cauta, sia pure piena di gravità disinteressata, mostra quanto poco lontano dalla vita sia quest’organo di <span about="https://w3id.org/moro/enoam/data/110152/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/azione-cattolica" typeof="deo:Reference">Azione Cattolica</span>, quanto esso sia pronto ad assumere tutte le sue responsabilità. Ciò, del resto, non può destare meraviglia, perché una vera democrazia è disposta ad accogliere tutte le voci che dibattano problemi in vista del bene comune anche fuori dell’ambito prettamente politico. Questa caratteristica socialità dev’essere vivamente presente ai <span about="https://w3id.org/moro/enoam/data/110152/v1/mention-16" class="mention organization" id="mention-16" property="dcterms:references" resource="https://w3id.org/moro/enoam/data/movimento-ecclesiale-di-impegno-culturale" typeof="deo:Reference">Laureati Cattolici</span>, coscienti delle ragioni del loro associarsi per un lavoro comune. Essa va naturalmente accentuata oggi, pur stando in guardia di fronte al pericolo di sconfinamenti che minerebbero la compattezza della organizzazione e la screditerebbero di fronte a coloro che giustamente richiedono una perfetta lealtà nel professare i fini che conducono ad organizzarsi. C’è poi appena bisogno di osservare che questa socialità si esplica per noi attraverso lo strumento efficacissimo fornito dall’attività professionale. In un mondo che tende a differenziarsi in ragione della funzione sociale svolta da ciascuno, la nostra ormai lunga esperienza dev’esserci sussidio per una presenza efficace nella risoluzione dei gravissimi problemi del momento.</p><p class="paragraph" data-counter="6" id="p-6">In conclusione vanno evitate le pericolose dispersioni, del resto perfettamente spiegabili, verificatesi in questi ultimi tempi. Gli uomini di cultura che professano la fede cristiana, ne sono sicuro, sentiranno il dovere inderogabile di continuare a svolgere <em>come tali</em> nell’ambito della <span about="https://w3id.org/moro/enoam/data/110152/v1/mention-18" class="mention organization" id="mention-18" property="dcterms:references" resource="https://w3id.org/moro/enoam/data/chiesa" typeof="deo:Reference">Chiesa</span> il loro lavoro di approfondimento della verità e di elevazione religiosa e morale della loro professione. Nell’ambito del <span about="https://w3id.org/moro/enoam/data/110152/v1/mention-23" class="mention organization" id="mention-23" property="dcterms:references" resource="https://w3id.org/moro/enoam/data/movimento-ecclesiale-di-impegno-culturale" typeof="deo:Reference">Movimento Laureati</span> essi si sentiranno, al di là delle giustificate polemiche della politica, fratelli di tutti gli uomini, collaboratori assidui ed amorosi per la ricerca della unità degli spiriti.</p><p>Aldo Moro</p><ol id="curatorNotes"><li about="https://w3id.org/moro/enoam/data/110152/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/tiziano-torresi" typeof="fabio:Comment"> Il riferimento è alla polemica contro l’Azione cattolica portata avanti dal fascismo, che la riteneva un surrogato del disciolto Partito popolare e che denunziò ripetutamente la presenza di ex popolari tra le sue file. <a href="#curatornote-ref-1">↑</a></li></ol></body></html>