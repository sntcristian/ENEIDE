<!DOCTYPE html>
<html><head><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.008" name="dcterms.relation"/><meta content="10.48678/unibo/aldomoro1.2.1.008" name="dcterms.identifier"/><meta content="Moro, Aldo, Osservatorio 2 (agosto/settembre 1946), in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.008." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Osservatorio 2 (agosto/settembre 1946)</title>


</head><body><h1>Osservatorio 2 (agosto/settembre 1946)</h1><p class="paragraph" data-counter="1" id="p-1">Mentre il primo governo democratico italiano dopo la parentesi fascista è accinto all’opera di ricostruzione, cui esso può ora attendere, seppure tra enormi difficoltà, con tutta l’autorità necessaria, continua nel paese la lotta dei partiti e magari di quelli che sono insieme al Governo. </p><p class="paragraph" data-counter="2" id="p-2">	Noi siamo naturalmente sinceri fautori del metodo democratico e pensiamo che le divergenze di idee, se onestamente professate, siano un mezzo insostituibile per la ricerca di una verità che possa essere, attraverso il vaglio della discussione, comunemente accettata e socialmente feconda. Riteniamo tuttavia che il senso di responsabilità che deve caratterizzare un cittadino democratico (e più i partiti organizzati) ponga al dibattito dei limiti, i quali corrispondono alla necessità di non rendere il dissenso cattivo o controperante. </p><p class="paragraph" data-counter="3" id="p-3">	Il primo limite è costituito dalla opportunità di non esasperare i dissensi per partito preso, di non fare della polemica per il gusto di polemizzare. Per esistere con perfetta autonomia, non è necessario essere sempre e radicalmente diversi dagli altri, ché anzi la fondamentale ed insopprimibile identità di vedute permette, aldilà dei dissensi, una comunità umana. I dissensi sono spesso più visibili degli accordi come il male è più vistoso del bene. Ciò non toglie che la vita non sarebbe possibile, se in realtà i consensi non fossero superiori ai dissensi ed il bene più duraturo, più serio e più comprensivo del male. </p><p class="paragraph" data-counter="4" id="p-4">	Sarebbe perciò desiderabile che gli italiani acquistassero il gusto del consentire, quando si può senza offesa della verità o della propria meditata convinzione, ed esperimentassero la gioia del dir di sì e del procedere uniti, se appena è possibile.</p><p class="paragraph" data-counter="5" id="p-5">	Il secondo limite è costituito dalla verità, la verità evidente e provata dei fatti, alla quale non si può contraddire senza disonestà. Eppure troppe volte a questa legge di rettitudine si contravviene nella vita politica, negando la verità che è, perché è avanzata da altri o non collima con il proprio interesse di parte. </p><p class="paragraph" data-counter="6" id="p-6">	Noi crediamo che una democrazia senza verità sia fondata nella sabbia. Costretta a vivere di espedienti, essa si risolve presto nell’anarchia, che è appunto la legge sperimentata dell’interesse individuale contro ogni verità obiettiva e vincolante e sostituisce alla spinta associativa dell’amore la forza dissolvitrice dell’io sfrenato e contento di sé.</p></body></html>