<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.2.214" name="dcterms.relation"/><meta content="10.48678/unibo/aldomoro1.4.2.214" name="dcterms.identifier"/><meta content="Moro, Aldo, [Intervista per CL. Litterae communionis], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Il ritorno al centro-sinistra e la “solidarietà nazionale” (giugno 1973 – maggio 1978), a cura di Guido Formigoni e Agostino Giovagnoli, edizione e nota storico-critica di Chiara Zampieri, Bologna, Università di Bologna, 2021. DOI: https://doi.org/10.48678/unibo/aldomoro1.4.2.214." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il ritorno al centro-sinistra e la “solidarietà nazionale” (giugno 1973 – maggio 1978), 2021" name="description"/><title>[Intervista per «CL. Litterae
      communionis»]</title>
<div id="mentionMeta"><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>[Intervista per «CL. Litterae
      communionis»]</h1><p class="paragraph" data-counter="1" id="p-1"><strong>Domanda:
        È passato un anno dal 20 giugno, le elezioni del rinnovamento
        interno della <span about="https://w3id.org/moro/enoam/data/142214/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span>... Qual è oggi il suo problema più urgente?</strong></p><p class="paragraph" data-counter="2" id="p-2">Moro:
      <em>Il rinnovamento, come si vede nel nuovo Parlamento, è già in
        atto. Tra l’altro è stata tenuta l’Assemblea
        organizzativa, i cui risultati saranno sottoposti al Consiglio
        nazionale. Il Movimento giovanile ricomincia a funzionare.</em></p><p class="paragraph" data-counter="3" id="p-3"><em>Il
        problema più urgente è di conservare, in un passaggio
        estremamente difficile della vicenda nazionale, la compostezza dei
        militanti e degli elettori ed insieme la flessibilità propria di un
        partito che, sempre coerente con i propri principi, sa corrispondere
        alle esigenze del Paese. </em></p><p class="paragraph" data-counter="4" id="p-4"><strong>Esiste per la <span about="https://w3id.org/moro/enoam/data/142214/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span> il
        problema di rendere chiaro il suo volto, la sua identità, cioè
        l’ideale cui mira in una prassi ad esso coerente?</strong></p><p class="paragraph" data-counter="5" id="p-5">Moro:
      <em>C’è per tutti, e quindi anche per il nostro partito, un
        problema di credibilità, la quale non si ottiene una volta per
        tutte, ma si conquista giorno dopo giorno, nell’azione politica,
        in quanto essa, nel suo svolgersi, sia chiaramente indirizzata a
        perseguire gli obiettivi per i quali si è chiesto e ricevuto il
        consenso dell’elettorato.</em></p><p class="paragraph" data-counter="6" id="p-6"><em>In questo momento di
        forti polemiche, di dissensi sociali, di pericoli per la stabilità
        del nostro sistema istituzionale, può non risultare abbastanza
        evidente il disegno democratico, di libertà e di progresso, che noi
        cerchiamo di attuare. Eppure è qui la vera <span about="https://w3id.org/moro/enoam/data/142214/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> e
        tocca a noi farla riconoscere.</em></p><p class="paragraph" data-counter="7" id="p-7"><em>Dobbiamo avere perciò
        un’autentica ispirazione ideale, fermezza nei principi, rigore
        morale nei rapporti interni ed esterni, un intenso dibattito politico,
        affinate strutture organizzative per un continuo dialogo con il Paese.
        Solo così riusciremo ad influire, come in passato,
        sull’opinione pubblica ed a guidarla verso una viva esperienza di
        vita democratica. </em></p><p class="paragraph" data-counter="8" id="p-8"><strong>Dal Consiglio nazionale del
        ‘75 la grande stampa parla di due anime contrapposte del partito.
        È vero che nella <span about="https://w3id.org/moro/enoam/data/142214/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span> esistono due modi diversi di guardare a se
        stessa e quindi di influire sulla vita del Paese? </strong></p><p class="paragraph" data-counter="9" id="p-9">Moro:
      <em>La grande stampa tende qualche volta a schematizzare. E
        c’è anche chi ha interesse a farci apparire divisi, sperando
        di trarre vantaggio dall’indebolimento della Democrazia
        Cristiana.</em></p><p class="paragraph" data-counter="10" id="p-10"><em>Io credo che non esista una contrapposizione e
        che ci sia invece, pur nella varietà propria di un partito
        così largamente rappresentativo, una sostanziale unità di
        intenti. Unità, come ho detto, tanto più apprezzabile nella
        fase così delicata che stiamo vivendo. Certo ognuno porta il
        contributo della propria particolare sensibilità ed esperienza.</em></p><p class="paragraph" data-counter="11" id="p-11"><em>Così
        prudenza e coraggio si equilibrano in una sintesi che dà alla
        <span about="https://w3id.org/moro/enoam/data/142214/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> la capacità di una presenza, costruttiva e
        significativa, nella vita nazionale. </em></p></body></html>