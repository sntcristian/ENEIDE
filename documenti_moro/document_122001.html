<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.2.001" name="dcterms.relation"/><meta content="10.48678/unibo/aldomoro1.2.2.001" name="dcterms.identifier"/><meta content="Moro, Aldo, Scuola ai margini, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Iniziativa democratica (1952-1958), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.2.001." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Iniziativa democratica (1952-1958), 2024" name="description"/><title>Scuola ai margini</title>
<div id="mentionMeta"><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>Scuola ai margini</h1><p class="paragraph" data-counter="1" id="p-1">Non si può certo dire che non vi sia in <span about="https://w3id.org/moro/enoam/data/122001/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> un certo interesse nell’opinione pubblica per i problemi della scuola. Ne è testimonianza la partecipazione larga e seria, e anche fuori del campo proprio degli uomini della scuola, alle indagini preparatorie della progettata riforma e la vivacità della polemica relativa alla scuola di Stato ed a quella libera ch’è un modo, benché alquanto unilaterale, per manifestare apprezzamento ed interessamento per la scuola senza aggettivi, per i problemi di educazione che si propongono nel nostro Paese. Eppure non mi sentirei di dire che in <span about="https://w3id.org/moro/enoam/data/122001/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> la scuola sia assunta, come dovrebbe essere, quale punto centrale del nostro sistema morale e politico, quale lo strumento più alto per una umana formazione della nostra comunità nazionale, quale l’ambiente più favorevole per risolvere tutti i problemi, anche quelli sociali e politici, per soddisfare l’ansia ch’è in tutti di un mondo migliore. L’interesse per la scuola è troppe volte egoistico. Da essa si attendono troppe cose che essa non può o non deve dare e magari utilità e possibilità che sono, se mai, soltanto il naturale corrispettivo del retto e disinteressato funzionamento delle istituzioni scolastiche. Un atteggiamento insomma utopistico o miracolistico o grettamente interessato. S’intende bene perciò come per il corpo insegnante, che è l’anima della scuola, e proprio in tutti gli ordini e gradi di essa, non vi sia quel rispetto, quella fiducia, quella comprensione che aiutano chi affronta la quotidiana fatica di una permanente freschezza e vivacità spirituale e in certo modo ricomincia ogni giorno la propria vita, per accompagnare passo passo la vita nuova che avanza. In questa atmosfera rivendicazioni economiche, sociali e morali di grandissima importanza cadono sulla generale indifferenza ed il danno purtroppo non è solo e, vorrei dire, non è tanto di alcune benemerite categorie di educatori, ma piuttosto del Paese per quanto riguarda il faticoso suo rinnovamento politico e morale. Anche la collaborazione, pur dichiarata tante volte e certo con tutta sincerità necessaria tra scuola e famiglia, si riduce sovente ad un diffidente e pretenzioso controllo e non è tale né da dare lumi ed aiuti alla scuola né da orientare più consapevolmente le famiglie nella loro opera educativa.</p><p class="paragraph" data-counter="2" id="p-2">Se la riforma della scuola non avesse altro effetto che di muovere queste acque, che di suscitare dibattiti di idee, che di offrire spunti alla meditazione e buone occasioni per salutari esami di coscienza, essa già per questo potrebbe ritenersi utile in questo momento della nostra storia. Ma io vorrei sperare che essa possa essere tradotta in atto e segnare l’inizio di una vita scolastica più adeguata alla realtà dei tempi, più rispondente alla natura della società, più capace di rifletterne le esigenze molteplici in un tempo così vivo di problemi e così suscettibile di sostanziali avanzamenti di civiltà. Ma vorrei sperare soprattutto che, nascendo essa da uno spregiudicato esame di coscienza, segni l’inizio di una nuova coscienza scolastica in <span about="https://w3id.org/moro/enoam/data/122001/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, dalle scuole elementari fino alle Università, una consapevolezza cioè delle possibilità e delle funzioni della scuola, una giusta adesione a quel che essa domanda per dare il suo contributo di verità e di abilità alla vita, un rispetto vero per le istituzioni, un interessamento sostanziale per i problemi, un sincero ed operoso desiderio di elevare il tono della scuola e di migliorarsi tutti in essa e con essa. In questa atmosfera dovrebbe essere possibile (e non sarebbe piccolo merito per la democrazia ed anzi varrebbe per essa come una solida assicurazione di lunga vita) risolvere i problemi organizzativi, per così dire, preliminari della scuola italiana mediante una giusta valorizzazione, nei più diversi aspetti degli insegnanti con la conseguente possibilità di chiedere ad essi di dare un più pieno ed intelligente contributo alla vita sociale nella sua interezza, di porsi veramente al passo, con tutta l’influenza, con tutta la possibilità di incidenza sugli spiriti e nel corpo sociale che è ad essi propria, con il processo di evoluzione civile del popolo italiano.</p><p class="paragraph" data-counter="3" id="p-3">Mi pare in sostanza che nel nostro Paese non vi sia ancora, e si debba invece creare, quello stato d’animo che si dispone a rendere omaggio all’infanzia ed all’adolescenza come espressione della vita che cresce e, crescendo, si corregge di vecchi errori e si afferma in una nuova verità ed umanità. Per i giovani c’è nel nostro Paese tenerezza e cura, ma essi non sono, come dovrebbero essere, il centro della vita, coloro ai quali si subordina ogni interesse comodo, coloro che rappresentano la parte migliore di noi e nei quali soltanto perciò la nostra vita si compie ed assume pieno valore. La stessa posizione centrale deve assumere logicamente la scuola che è cosa dei giovani, lo strumento delle loro comunicazioni con noi, il tramite per il quale si rende da parte nostra un servizio alla gioventù, per permettere ad essa di continuare e salvare la nostra vita.</p></body></html>