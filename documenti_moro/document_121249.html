<!DOCTYPE html>
<html><head prefix="rdfs: http://www.w3.org/2000/01/rdf-schema# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.249" name="dcterms.relation"/><meta content="10.48678/unibo/aldomoro1.2.1.249" name="dcterms.identifier"/><meta content="Moro, Aldo, [Riforma della Carriera diplomatica. Le funzioni diplomatiche e consolari], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.249." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>[Riforma della Carriera diplomatica. Le funzioni diplomatiche e consolari]</title>


<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="fabio: http://purl.org/spar/fabio/ dcterms: http://purl.org/dc/terms/"><h1>[Riforma della Carriera diplomatica. Le funzioni diplomatiche e consolari]</h1><p class="paragraph" data-counter="1" id="p-1">Basteranno<sup><a href="#curatornote-1" id="curatornote-ref-1">[1]</a></sup> poche parole per chiarire le ragioni per le quali chiedo la soppressione di questo comma. Con questo articolo 9, in sostanza, si tende a limitare i poteri dell’amministrazione in ordine ai trasferimenti da un servizio all’altro dei vari funzionari, da una sede all’altra, dalla sede estera al Ministero, e viceversa. Tutto il complesso dell’articolo potrebbe essere considerato eccessivamente limitativo dei poteri dell’amministrazione, la quale, per ragioni di servizio, può avere necessità di trasferire i suoi funzionari prima che siano trascorsi i termini rigorosi fissati nei primi due commi. Tuttavia, mi rendo conto che i primi due commi<sup><a href="#curatornote-2" id="curatornote-ref-2">[2]</a></sup> sono una garanzia per i funzionari, i quali sono così tutelati, in linea di massima, di fronte a possibili arbitri o a possibili favoritismi dell’amministrazione. Su questi due commi non ho obiezioni, quantunque possano presentare all’atto pratico degli inconvenienti. </p><p class="paragraph" data-counter="2" id="p-2">L’ultimo comma, invece, non è accettabile in modo assoluto, perché stabilisce che i funzionari della carriera unificata – quale risulterà dall’approvazione di questo disegno di legge – debbono automaticamente fare quattro anni di servizio diplomatico e poi quattro anni di servizio consolare. Così si crea una staticità eccessiva che può essere estremamente dannosa per l’amministrazione, la quale si vedrebbe costretta a privarsi di un funzionario, particolarmente adeguato a un servizio diplomatico, dopo che abbia esercitato per quattro anni le sue funzioni, perché deve essere trasferito per i quattro anni successivi al servizio consolare. </p><p class="paragraph" data-counter="3" id="p-3">Né mi pare che sia un rimedio sufficiente la riserva del conforme parere del Consiglio d’amministrazione. </p><p class="paragraph" data-counter="4" id="p-4">Vorrei, poi, sottolineare che questa legge, inevitabilmente, porterà alla ammissione nella carriera unificata di un personale che sarà meno adatto alle funzioni diplomatiche, per avere esercitato durante quasi tutta la sua vita le funzioni consolari. Vi sono dei funzionari che furono immessi nel 1928 con concorso speciale, e che sono stati per venti o venticinque anni in funzioni consolari. Questi vengono ad assumere, in base alla legge, il rango di ministri. Se l’amministrazione fosse obbligata ad applicarli senz’altro – per avere finora esercitato più di quattro anni di funzioni consolari – alla funzione diplomatica, si renderebbe la vita impossibile al Ministero degli esteri, perché si dovrebbero trovare dei posti diplomatici per questi funzionari consolari anziani, che non hanno mai svolto attività diplomatica, con danno evidente al prestigio del paese e alla efficacia delle nostre rappresentanze all’estero. </p><p class="paragraph" data-counter="5" id="p-5">Quindi, almeno su questo punto, pur riaffermando la unità delle funzioni diplomatiche e consolari, si deve lasciare all’amministrazione il potere di determinare quali sono in concreto le funzioni più idonee per ciascun funzionario e stabilire il periodo che ciascun funzionario deve trascorrere nell’uno o nell’altro servizio, tenendo conto delle attitudini di servizio e delle esigenze dei diversi servizi.</p><ol id="curatorNotes"><li about="https://w3id.org/moro/enoam/data/121249/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Dopo essere intervenuto brevemente in merito ad alcuni emendamenti e commenti di altri colleghi, Moro presenta un emendamento soppressivo dell’ultimo comma dell’articolo 9 del disegno di legge: «Il servizio all’estero deve svolgersi in modo da consentire l’avvicendamento delle funzioni diplomatiche con quelle consolari. A tale scopo nessun funzionario di grado inferiore al 4° può esercitare funzioni diplomatiche e consolari per un periodo superiore a quattro anni consecutivi in ciascun ramo del servizio, salvo diverso provvedimento adottato su parere conforme del Consiglio d’amministrazione». <a href="#curatornote-ref-1">↑</a></li><li about="https://w3id.org/moro/enoam/data/121249/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Il primo comma recita: «nessun funzionario di grado inferiore al 4° può, salvo diverso provvedimento adottato su parere conforme del Consiglio di amministrazione, rimanere in servizio all’estero per più di otto anni consecutivi, né essere trasferito da una ad altra sede all’estero, oppure richiamato al Ministero, prima che siano trascorsi almeno due anni dalla data in cui ha assunto le sue funzioni, o tre anni quando sia Titolare di un ufficio all’estero». Il secondo comma è invece il seguente: «Dopo ogni periodo di servizio all’estero, quello di servizio al Ministero è di non meno di due anni e di non più di quattro anni, salvo diverso provvedimento adottato su parere conforme del Consiglio di amministrazione».  <a href="#curatornote-ref-2">↑</a></li></ol></body></html>