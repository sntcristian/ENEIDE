<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.185" name="dcterms.relation"/><meta content="10.48678/unibo/aldomoro1.3.2.185" name="dcterms.identifier"/><meta content="Moro, Aldo, [Discorso tenuto a Bari al congresso provinciale dei giovani Dc], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.185." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Discorso tenuto a Bari al congresso provinciale dei giovani Dc</title>
<div id="mentionMeta"><meta about="https://w3id.org/moro/enoam/data/dc-comics" typeof="foaf:Organization"/><meta about="https://w3id.org/moro/enoam/data/dc-comics" content="Dc" property="rdfs:label"/><meta about="https://w3id.org/moro/enoam/data/dc-comics" content="http://www.wikidata.org/entity/Q815348" property="owl:sameAs" resource="http://www.wikidata.org/entity/Q2924461"/><meta about="https://w3id.org/moro/enoam/data/provincia-autonoma-di-bolzano" typeof="dcterms:Location"/><meta about="https://w3id.org/moro/enoam/data/provincia-autonoma-di-bolzano" content="Alto Adige" property="rdfs:label"/><meta about="https://w3id.org/moro/enoam/data/provincia-autonoma-di-bolzano" property="owl:sameAs" resource="http://www.wikidata.org/entity/Q15124"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Discorso tenuto a Bari al congresso provinciale dei giovani Dc </h1><p class="paragraph" data-counter="1" id="p-1">Cari amici, io non posso fare un discorso, sono qui per rivolgervi un saluto cordialissimo nel quale potrò anche fare qualche considerazione, ma appunto volevo dirvi che non ho la pretesa a quest’ora di inserirmi nel vostro dibattito congressuale ma solo esprimervi la profonda riconoscenza che mi ha fatto venire qui. </p><p class="paragraph" data-counter="2" id="p-2">Tutti i giovani della <span about="https://w3id.org/moro/enoam/data/132185/v1/mention-9" class="mention organization" id="mention-9" property="dcterms:references" resource="https://w3id.org/moro/enoam/data/dc-comics" typeof="deo:Reference">Dc</span>, hanno la mia riconoscenza specialissima, perché voi avete sostenuto lungamente, generosamente questa azione politica che ho avuto la cura di promuovere all’interno del partito, di condurre avanti nell’azione di partito. Io so che questo appoggio nella sua grande cordialità è anche un appoggio felice, l’appoggio di chi convenendo in una linea politica di sviluppo avverte le manchevolezze nella nostra azione, sente quali sono i punti dei quali il nodo si deve sciogliere e non è stato sciolto, sente quanto è ancora lungo e difficile il cammino che porta alla meta. In questa posizione politica ai giovani <span about="https://w3id.org/moro/enoam/data/132185/v1/mention-10" class="mention organization" id="mention-10" property="dcterms:references" resource="https://w3id.org/moro/enoam/data/dc-comics" typeof="deo:Reference">Dc</span> nulla toglie il fatto morale e umano della fiducia che essi hanno dimostrato e dimostrano, nulla toglie dell’atteggiamento di amicizia di solidarietà che essi hanno sempre tenuto e tengono nei confronti miei e che io vorrei essi sentissero da me sempre affettuosamente considerato.</p><p class="paragraph" data-counter="3" id="p-3">Questa linea politica di centro sinistra direi è nata dai giovani, è nata nei giovani, per i giovani, non nel senso di una impensabile linea in ordine ai problemi dell’assetto che riguardano l’intera società italiana, ma in quanto nei giovani si coglie quel desiderio del nuovo, quell’atteggiamento di insofferenza umanamente apprezzabile nei confronti delle posizioni date, è nei giovani che si coglie l’attesa e la spinta verso nuovi equilibri.</p><p class="paragraph" data-counter="4" id="p-4">Quindi quando ci siamo messi nella direzione nella quale ci siamo messi io direi che pensavo a voi, non soltanto per le sollecitazioni che ci avete dato, ma pensavamo a voi in quel momento.</p><p class="paragraph" data-counter="5" id="p-5">Voi eravate come l’espressione più significativa, come il simbolo direi di questa società italiana in mutamento, società che ha perduto alcuni equilibri economici sociali, squilibri politici e ricerca un nuovo assetto che non può che essere assetto più avanzato ad un più alto livello di valorizzazione civile. Questo voi in sostanza volevate ed è in questa direzione che noi ci siamo spinti. Naturalmente questo mutamento, la rottura di un equilibrio e la sanzione ufficiale della rottura di un equilibrio che era rotto, e consacrazione di un equilibrio nuovo del resto è un cammino estremamente difficile da percorrere. Io vorrei a questo proposito, proprio per rispondere all’amichevole dialettica vostra, vorrei appunto anche riferire come in queste fasi di transizione si rischia di perdere il vecchio equilibrio e non trovare quello nuovo. Certo nella fase di svolta della vita nazionale può accadere di mettere in discussione l’assetto politico, lo stesso ordinamento democratico. Chi si volti indietro in questo momento e ripercorre con obiettività le fasi attraverso le quali siamo passati nel corso di questi anni, forse non farà fatica a riconoscere alcuni momenti di tensione attraverso i quali siamo passati, non si sforzerà a riconoscere il soffio impetuoso di una critica aggirante, ma più che una critica venuta da tutte le parti quella tendenza a fermare l’avvento dell’equilibrio nuovo, e quando il vecchio era rotto il rischio era di cedere a questa impetuosa ventata di proiezione rischiando di mettere in discussione quello che era il bene acquisito negli anni precedenti, cioè nell’instabilità politica democratica, nell’atto nel quale noi ci sforziamo di rendere questa stabilità più garantita in un’area sempre più vasta, così come noi volevamo nella spinta evolutiva della nostra società. ecco perché qualche volta noi abbiamo sostato, ecco perché abbiamo anche sostato per una ragione psicologica che rischiava di far perdere a questa progrediente vita democratica l’apporto di ambienti e di persone che erano destinati invece ad attaccare e approfondire la vita democratica del nostro Paese.</p><p class="paragraph" data-counter="6" id="p-6">Quindi io non voglio attribuire a merito del governo, quanto meno della mia persona di aver superato questa situazione, ma di fronte alle pur comprensibili incertezze di amici i quali trovano meno vivo lo slancio innovatore della politica che insieme avevamo prescelto, io vorrei solo invitarli a considerare le difficoltà attraverso le quali siamo passati e il progressivo assetto che abbiamo raggiunto sul terreno economico e politico che non è evidentemente un punto di arrivo, è un punto di partenza, è premessa e convinzione per poter scavare in profondità mettendo in luce tutti i fatti dei quali questa politica è ricca.</p><p class="paragraph" data-counter="7" id="p-7">E i giovani sono al centro della vita nazionale, i giovani al centro di questa linea politica, anche se non abbiamo in questo momento potuto dare un assetto istituzionale a questa presenza dei giovani, perché vi sono sempre contrastanti esigenze di soddisfare, perché vi è una libertà che ha i suoi diritti e che in qualche misura può essere minacciata, può essere anche obiettivamente minacciata. Certe forme istituzionali in modo particolare per il mondo giovanile. Tuttavia io credo che la preoccupazione per i giovani è il desiderio di farli sentire protagonisti della vita del partito, io penso è certamente presente nella nostra opera di governo, ma soprattutto nell’impostazione politica che noi abbiamo accettato. Tutti gli sforzi che ruotano intorno alla scuola, la scuola non è tutto, certamente, e anzi sempre più si allarga il vostro orizzonte e la scuola stessa viene rimessa in discussione nelle sue strutture, ne viene rivelata l’insufficienza istituzionale o essa si è intesa semplicemente come uno strumento di apprendimento o ricerca, la scuola non è tutto e tuttavia la scuola è certamente il punto fondamentale per la formazione dei giovani, perché essi acquistino l’avvenire e da oggi lo prendano in mano il loro avvenire. Noi vorremmo quindi dirvi di non ritenervi destinatari soltanto delle più amorevoli cure che altri vi danno, ma vorremmo vedervi partecipi e creatori della vostra formazione intellettuale morale e civica, sicché veramente la gioventù sia non l’oggetto di una politica, non destinatari di un atteggiamento sociale, ma sia autrice e partecipe di una politica elemento essenziale di una società ricca, viva, giovane qual è quella che noi auspichiamo.</p><p class="paragraph" data-counter="8" id="p-8">Quello che ho detto evidentemente non vuol dire che io non mi preoccupi anche di quegli assetti di cui prima parlavo, vuol dire che non ho chiuso questo capitolo anche se ho voluto indicarlo. Poi diciamolo un po’ nella nostra intimità, dobbiamo fare troppe cose, vogliamo fare troppe cose, io credo forse abbiamo avuto il torto, quando abbiamo cominciato il nostro cammino, di scambiare la doverosa eliminazione critica maturata consapevole dei grandi temi di rinnovamento della società italiana con un rigoroso programma politico da attuare nell’ambito di determinate scadenze. Credo sia stato un torto di una comune doverosità e se volete di sacrosante impazienze per tutti i temi, dei nodi che si erano andati accumulando nel corso di questi anni e quindi ad un certo momento abbiamo detto tutte queste cose ed altre devono essere rimosse ed allora abbiamo pensato che questo si potesse fare rapidamente. E qualche cosa abbiamo fatto, abbiamo per alcuni punti depositato in seno alle assemblee parlamentari una serie di progetti che qualche volta non avevamo maturato e quando io con la mia abituale pignoleria cercavo di rendermi parola per parola come tutto fosse in linea di principio doversi alle leggi che con la mia firma e responsabilità depositavo in Parlamento, mi è stato detto che c’era una urgenza politica ed allora per alcune cose ho fatto affidamento sulla elaborazione ed ho presentato anche dei progetti di legge che non avevo maturato per una ragione d’urgenza e alcuni di questi progetti sono ancora lì e li abbiamo depositati noi. </p><p class="paragraph" data-counter="9" id="p-9">E vedete non c’è un minimo cenno di critica all’immobilismo parlamentare, perché io sono quotidianamente partecipe delle ansie, delle difficoltà che le due camere incontrano volendo far coincidere alla loro volontà, la volontà di due rami indipendenti e sovrani, compiti nella gamma dei loro gruppi i quali hanno la legittima ansia di dire una propria parola su quello che il governo sottopone ad essi dopo una lunga elaborazione. Cioè a dire dopo una elaborazione frettolosa, politicamente in ordine ad alcuni temi. Non c’è il minimo pensiero di critica, c’è la constatazione dell’imperiosità del meccanismo parlamentare che la Costituzione ha voluto e che risponde a certe esigenze e dà determinate garanzie col sistema bicamerale, sistema della preparazione in commissione e tutto questo risponde a certe esigenze di equilibrio politico e che hanno le loro ragion d’essere. Quindi abbiamo avuto delle difficili giornate in ordine alla vita universitaria, abbiamo sentito il Parlamento impegnarsi per la sollecita immediata approvazione del disegno di legge, ma quando si dice approvazione immediata allora sono destinate a dare la più grande delusione, come ho sentito chiedere immediata approvazione di tante altre cose in relazione ad episodi che si sono verificati e probabilmente sentiremo fra qualche giorno la richiesta di immediata approvazione in riferimento a qualche episodio. In realtà io so che la legge universitaria credo sia arrivata alla prima commissione referente, alla prima delle due camere. E quando ho presentato un testo della passata legislatura, una legge sulla concorrenza l’ho depositato ma è ancora lì e vorrei quindi solo dire che forse bisognerebbe organizzare meglio il lavoro delle commissioni parlamentari, perché benché sia difficile nelle assemblee smaltire la vasta mole di questo lavoro, tuttavia il punto di ingorgo fondamentale è la commissione. Un disegno di legge importante impiega di regola almeno un anno, il tempo è questo se non vi è un interesse immediato.</p><p class="paragraph" data-counter="10" id="p-10">Questo il quadro per delle cose che non abbiamo ancora fatto, ma lo spettacolo di tante cose che abbiamo fatto è lì anche se sono passate. Dico queste cose per far capire la complessità del fenomeno riforma, la riforma è una cosa estremamente impegnativa sulla quale le forze politiche vogliono dire la loro parola. Non parliamo poi delle cose che sopravvengono e si sovrappongono con una necessità urgente nell’andamento normale del lavoro parlamentare. Come l’argomento dell’<span about="https://w3id.org/moro/enoam/data/132185/v1/mention-14" class="mention place" id="mention-14" property="dcterms:references" resource="https://w3id.org/moro/enoam/data/provincia-autonoma-di-bolzano" typeof="deo:Reference">Alto Adige</span> che viene messo in evidenza con una drammaticità ed una urgenza inequivocabile e passa sopra a tutte le altre cose.</p><p class="paragraph" data-counter="11" id="p-11">E ci sono molte altre cose, perché la vita cammina, noi non dobbiamo soltanto riformare la società guardando al domani, dobbiamo far vivere la società di oggi con i suoi problemi e le sue ansie. E quindi io mi trovo, come mi trovo, di fronte al conflitto tra due grandi città, non di fronte ad una polemica nord-sud, ma di fronte ad una amara discussione fra alcune grandi città, tutte egualmente care, vorrei che vi poteste immaginare tutto il tempo e la sofferenza e la passione che sono necessari per provvedere a queste cose che non possono essere rimandate. </p><p class="paragraph" data-counter="12" id="p-12">Dico questo solo per far capire alcune delle ragioni dei nostri ritardi, alcune delle ragioni delle vostre sacrosante insoddisfazioni, che tuttavia in un esame più maturo non possono non tener conto di una realtà, non è realtà di strutture inadeguate che è in collaborazione della realtà di ogni giorno che un governo non può ignorare, perché il governo ha competenza per tutto, ha questa disgraziata condizione di essere competente per tutto e responsabile di tutto, e non c’è caso che avvenga nella vita nazionale che non debba richiedere ogni giorno l’attenzione e la presenza del governo.</p><p class="paragraph" data-counter="13" id="p-13">In questa realtà giorno per giorno di fronteggiare le situazioni entrano evidentemente i problemi dell’equilibrio politico di cui dicevo prima. Quell’equilibrio per cui i cittadini non si fanno la guerra ma che vivono in pace e voi vedete così che sembra una conquista definitiva ma che invece non è così sicura. Ecco perché richiede molte angosce, perché pensiamo che il punto della massima tensione democratica potrebbe essere il punto da cui comincia una involuzione incontrollata ed ogni giorno bisogna verificare che i cittadini possano essere in pace fra loro e che ciascuno di essi in questa pace politica trovi la salvezza nella democrazia che sta quindi più in alto e noi vogliamo come convinzione preliminare di tutto che sia assicurata la pace politica premessa al progresso sociale ed economico della nazione.</p><p class="paragraph" data-counter="14" id="p-14">Noi abbiamo avuto registrato in questi giorni un miglioramento sensibile nella nostra condizione economica, miglioramento che poteva sembrare impensabile fino a qualche giorno fa, miglioramento che non ci deve far perdere di vista i pericoli che gravano sempre su ogni settore di vita economica, quindi pericoli da fronteggiare con una continua vigilanza e abbiamo superato il momento difficile della congiuntura, abbiamo fatto la nostra politica dell’equilibrio economico, abbiamo trovato rispondenza nel Paese, non abbiamo detto solennemente come altri che si faceva una politica dei redditi, una politica di coordinamento, l’abbiamo fatta contrapposta ad altri più coraggiosi di noi, ma noi abbiamo fatto la nostra parte, dico noi per dire noi italiani, i lavoratori italiani hanno fatto la loro parte, perché hanno capito che c’è un momento nel quale è necessario un senso di solidarietà, spirito di sacrificio per far poi appena possibile il cammino in avanti nel quale sono chiamati. Oggi siamo in una condizione migliore, abbiamo identificato alcune ombre in questa situazione, un grande deficit dello Stato, del comune, degli enti di previdenza, e che vuol dire tutto questo? Vuol dire che noi consumiamo di fatto una ricchezza che non abbiamo, il che non vuol dire che non siano sacrosante quelle attese, ma dico che allorché noi consumiamo ricchezza che non abbiamo e che consumare ricchezza non prodotta a lungo significa impedire che la ricchezza cresca. Ecco perché in questi giorni fatta questa valutazione positiva è necessario che alcune spese siano contenute perché altrimenti non ci sarà possibilità di distribuire a tutti questa ricchezza.</p><p class="paragraph" data-counter="15" id="p-15">Vuol dire che abbiamo creato delle condizioni verso le quali possiamo ormai andare avanti, mantenendo delle condizioni di coerenza, di controllo, se volete senz’altro di autocontrollo che sono indicate nell’ordine del piano, del piano che è la nostra visione di una certa quantità di produzione e distribuzione di ricchezza anche a fini sociali e in questo complesso tutto è tenuto ad una coerenza e se questa coerenza non c’è non può esserci progresso. Abbiamo cercato di fissare delle mete e delle speranze negli italiani ma queste mete richiedono dei tempi di realizzazioni; ci sono mete raggiungibili in due anni e altre raggiungibili fra 10, e anche in ordine questo dobbiamo avere la speranza e sarebbe errore voler accelerare i tempi eguali se ci amareggiamo e perdiamo fiducia in noi stessi. Nella nostra formula, qual è la nostra formula politica? È quella che ha cercato di raccogliere tutte le forze politiche con i loro pregi e difetti ma che avevano un denominatore comune da portare avanti per cercare di rispondere a quelle attese ma senza togliere chiarezza di fisionomia che abbiamo posto nella nostra maggioranza solo in omaggio ad una costante adesione nella democrazia, una schietta adesione alla democrazia.</p><p class="paragraph" data-counter="16" id="p-16">Vorrei dirvi un’altra, che i giovani sono sempre un po’ difficili da capire; uno legge i giornali e si guarda attorno e trova articoli e fotografie di giovani che occupano la cronaca in larga maggioranza e immagina così i giovani il che lancia qualche perplessità. Vi sono tali atteggiamenti radicali, alcuni atteggiamenti di rivolta, alcuni atteggiamenti di cinismo che noi respingiamo. Io credo che noi possiamo dire che respingiamo, voi dite con la vostra azione e serietà che respingete questo cinismo e che respingete questa forma vacua di rivolta sistematica, senza nessun approdo. Voi se mai vi ribellate democraticamente per raggiungere una meta, vi sono di quelli che si ribellano senza nessuna meta, volti alla ricerca del totale godimento. Ebbene allora io vorrei dirvi, visto che siete maggioranza, che ci sono dei giovani seri e pensosi che hanno dei momenti di rivolta, ma che pensano di fare il mondo migliore e vogliono essere padroni e non schiavi; allora vorrei dirvi che non basta riformare, non basta sopravvivere alla realtà quotidiana, non basta costruire il benessere, perché noi non abbiamo voluto una società del benessere perché al fondo di questa c’è una spaventosa insoddisfazione, al fondo di questa c’è quel cinismo di cui parlavo prima. Ed allora noi pensiamo che la nostra società deve vivere e pensare che i giovani debbano credere nei valori umani, e pensiamo che essi possano credere negli uomini innanzi tutto, nella dignità dell’uomo, nella vocazione dell’uomo di sé e di sé nella vita sociale, nella quale è inserito. Noi crediamo che i giovani possano avere il culto della patria, che non sembri strano e contraddittorio, perché la patria cos’è se non una forma di solidarietà, è la più naturale forma di solidarietà inerente ad una tradizione storica, ad una più grande famiglia e i giovani che sono nella vita civile devono ritenere possibile credere nella patria; sarebbe assurdo se si credesse nella patria come elemento di divisione, secondo la vocazione prima della democrazia, perché la democrazia è credere nel valore della persona senza nessun limite e quindi è nella democrazia la vocazione della universalità; quindi non il superamento ma l’accordo delle formule politiche che non intaccano però la tradizione, la lingua, il costume e le caratteristiche di vita proprie della multiforme essenza della comunità umana. Siete chiamati a credere nella solidarietà degli uomini, nella giustizia nella quale la solidarietà si esprime, in questo dare e ricevere di ogni uomo, in questo legame profondo fra persone e persona e riconoscete in ognuno i diritti della dignità umana.</p><p class="paragraph" data-counter="17" id="p-17">Questi sono alcuni ideali nei quali la gioventù d’<span about="https://w3id.org/moro/enoam/data/132185/v1/mention-15" class="mention place" id="mention-15" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> democratica può credere, e questo il desiderio profondo di pace, di una pace quale il politico vede ma che per questo non perde il suo fascino e profondo significato morale, pace che è solidarietà di tutti e si conquista con l’accortezza del politico e con lo slancio di chi essendo politico sente che la politica non disperde i più alti sentimenti umani. E quindi credo di poter dire che questo più vasto impegno morale, civile dei giovani ci sia perché essi contribuiscono a sostenere la nostra azione, per rendere possibile una società ricca, una società giusta, una società libera, umana, e questo non lo facciamo in un giorno, ma lo faremo, lo farete voi, lo farà il nostro Paese. </p><p class="paragraph" data-counter="18" id="p-18">Non so in quanto tempo, cercheremo di accelerare i tempi, di valorizzare ogni fase della nostra fatica; perché ogni giorno si coglie quello che di umano, di buono, di giusto quella giornata ci ha portato. L’importante è tener ferma la vita democratica del paese, l’importante è che il dialogo politico su basi di chiarezza e di rispetto sia sempre vivo nel nostro Paese, e credo che la <span about="https://w3id.org/moro/enoam/data/132185/v1/mention-11" class="mention organization" id="mention-11" property="dcterms:references" resource="https://w3id.org/moro/enoam/data/dc-comics" typeof="deo:Reference">Dc</span> abbia un grande compito ancora da assolvere, non lo dico per una ragione di convenzione, lo dico con una convinzione profonda. Quanto più pensiamo a questo sforzo quotidiano e difficile da compiere, alle virtù di pazienza, di fermezza che esso richiede insieme alla carica di entusiasmo per giungere a questa meta tanto più io credo che sia valida la <span about="https://w3id.org/moro/enoam/data/132185/v1/mention-12" class="mention organization" id="mention-12" property="dcterms:references" resource="https://w3id.org/moro/enoam/data/dc-comics" typeof="deo:Reference">Dc</span>, che sia necessaria al nostro Paese, tanto più credo, cari amici, in alcune virtù del nostro Paese con pieno rispetto per tutti gli altri che possono trovare la loro appropriata espressione proprio attraverso la <span about="https://w3id.org/moro/enoam/data/132185/v1/mention-13" class="mention organization" id="mention-13" property="dcterms:references" resource="https://w3id.org/moro/enoam/data/dc-comics" typeof="deo:Reference">Dc</span>. Io credo che con questa fiducia dobbiamo guardare in futuro non lontano alle scadenze elettorali, una scadenza politica alla quale dobbiamo pensare ad una battaglia che va combattuta non in modo gretto, ma in modo fermo, credendo nella nostra forza, nella nostra presenza, nei titoli morali che abbiamo per continuare accanto ad altri nel cammino del nostro Paese.</p><p class="paragraph" data-counter="19" id="p-19">Io mi auguro che nessuno più di voi può credere alla vostra forza, al vostro avvenire chi più di voi può farla questa battaglia e che la prossima legislatura sarà più vostra e che considero sia vostra sin da ora. </p></body></html>