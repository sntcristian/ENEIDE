<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.1.296" name="dcterms.relation"/><meta content="10.48678/unibo/aldomoro1.4.1.296" name="dcterms.identifier"/><meta content="Moro, Aldo, [Lettera a Flavio Orlandi], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Al ministero degli Esteri e all’opposizione nel partito (giugno 1968 – maggio 1973), a cura di Guido Formigoni e Agostino Giovagnoli, edizione e nota storico-critica di Enrico Palumbo, Bologna, Università di Bologna, 2021. DOI: https://doi.org/10.48678/unibo/aldomoro1.4.1.296." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Al ministero degli Esteri e all’opposizione nel partito (giugno 1968 – maggio 1973), 2021" name="description"/><title>[Lettera a Flavio Orlandi]</title>
<div id="mentionMeta"><meta about="https://w3id.org/moro/enoam/data/flavio-orlandi" typeof="foaf:Person"/><meta about="https://w3id.org/moro/enoam/data/flavio-orlandi" content="Flavio Orlandi" property="rdfs:label"/><meta about="https://w3id.org/moro/enoam/data/flavio-orlandi" property="owl:sameAs" resource="http://www.wikidata.org/entity/Q3746504"/><meta about="https://w3id.org/moro/enoam/data/flavio-orlandi" content="Orlandi, Flavio" property="skos:prefLabel"/><meta about="https://w3id.org/moro/enoam/data/partito-comunista-italiano" typeof="foaf:Organization"/><meta about="https://w3id.org/moro/enoam/data/partito-comunista-italiano" content="Partito Comunista Italiano" property="rdfs:label"/><meta about="https://w3id.org/moro/enoam/data/partito-comunista-italiano" property="owl:sameAs" resource="http://www.wikidata.org/entity/Q461886"/><meta about="https://w3id.org/moro/enoam/data/genova" typeof="dcterms:Location"/><meta about="https://w3id.org/moro/enoam/data/genova" content="Genova" property="rdfs:label"/><meta about="https://w3id.org/moro/enoam/data/genova" property="owl:sameAs" resource="http://www.wikidata.org/entity/Q1449"/><meta about="https://w3id.org/moro/enoam/data/francesco-de-martino" typeof="foaf:Person"/><meta about="https://w3id.org/moro/enoam/data/francesco-de-martino" content="Francesco De Martino" property="rdfs:label"/><meta about="https://w3id.org/moro/enoam/data/francesco-de-martino" property="owl:sameAs" resource="http://www.wikidata.org/entity/Q1379919"/><meta about="https://w3id.org/moro/enoam/data/francesco-de-martino" content="De Martino, Francesco" property="skos:prefLabel"/><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/><meta about="https://w3id.org/moro/enoam/data/partito-socialista-democratico-italiano" typeof="foaf:Organization"/><meta about="https://w3id.org/moro/enoam/data/partito-socialista-democratico-italiano" content="Partito Socialista Democratico Italiano" property="rdfs:label"/><meta about="https://w3id.org/moro/enoam/data/partito-socialista-democratico-italiano" property="owl:sameAs" resource="http://www.wikidata.org/entity/Q665335"/><meta about="https://w3id.org/moro/enoam/data/partito-socialista-italiano" typeof="foaf:Organization"/><meta about="https://w3id.org/moro/enoam/data/partito-socialista-italiano" content="Partito Socialista Italiano" property="rdfs:label"/><meta about="https://w3id.org/moro/enoam/data/partito-socialista-italiano" property="owl:sameAs" resource="http://www.wikidata.org/entity/Q590750"/></div>

<div id="footnoteMeta"><meta about="https://w3id.org/moro/enoam/data/enrico-palumbo" typeof="foaf:Person"/><meta about="https://w3id.org/moro/enoam/data/enrico-palumbo" content="Enrico Palumbo" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>[Lettera a Flavio Orlandi]</h1><p>Caro <span about="https://w3id.org/moro/enoam/data/141296/v1/mention-1" class="mention person" id="mention-1" property="dcterms:references" resource="https://w3id.org/moro/enoam/data/flavio-orlandi" typeof="deo:Reference">Orlandi</span><sup><sup><a href="#curatornote-1" id="curatornote-ref-1">[1]</a></sup></sup>,</p><p class="paragraph" data-counter="1" id="p-1">Ti ringrazio della Tua lettera di cui ho apprezzato il tono cordiale e costruttivo. Il chiarimento che ho dato circa il mio atteggiamento, sempre rispettoso nei confronti del <span about="https://w3id.org/moro/enoam/data/141296/v1/mention-17" class="mention organization" id="mention-17" property="dcterms:references" resource="https://w3id.org/moro/enoam/data/partito-socialista-democratico-italiano" typeof="deo:Reference">Partito Socialdemocratico</span>, era certamente doveroso. Desidero però sottolineare che si tratta di un chiarimento e non di rettifica, perché sin dall’inizio, – come risulta evidente dal testo del discorso –, la mia polemica si è rivolta a quella che io ho chiamato una “pattuglia socialdemocratica”. In questa terminologia mi pare non ci sia nulla di offensivo. Varietà di posizioni esistono in tutti i partiti ed anche dentro le maggioranze che li reggono. Ed esse sono, si voglia o no, rilevanti nella valutazione della situazione. Da chi sia composto il gruppo da me criticato non occorre dire. Lo si conosce bene alla luce delle dichiarazioni e dei rilievi critici, frequenti e pesanti, espressi nel corso del dibattito, al quale anche i miei amici ed io partecipiamo.</p><p class="paragraph" data-counter="2" id="p-2">In che senso io parlo di spirito conservatore? Non mi riferisco al passato né, specificamente, ai problemi economici. Un’indagine sulla gestione della politica di centro-sinistra sarà fatta a suo tempo e con maggiore serenità che non sia ora consentita. Ma non ho difficoltà a riconoscere, per quanto riguarda la mia responsabilità di Presidente del Consiglio fino al 1968, che non mi sono stati posti ostacoli, da parte socialdemocratica, sui temi economici e sociali ai quali fai riferimento. Né a tali temi voglio rifarmi oggi, perché non sono ora oggetto di discussione tra noi. Intendo per spirito ed orientamento conservatori, ed è questo un giudizio rigorosamente politico, un significativo atteggiamento di resistenza e di chiusura in ordine ai temi generali di politica interna ed estera ed in ispecie al dibattito politico, alla dialettica democratica ed alle alleanze di governo. Non sentire il tema del <span about="https://w3id.org/moro/enoam/data/141296/v1/mention-18" class="mention organization" id="mention-18" property="dcterms:references" resource="https://w3id.org/moro/enoam/data/partito-socialista-italiano" typeof="deo:Reference">Partito Socialista</span>, per esempio, di una più ampia e democratica rappresentanza di forze sociali e politiche nella guida del Paese, significa, a mio parere, avere animo di conservatore. Ripeto, non mi riferisco al <span about="https://w3id.org/moro/enoam/data/141296/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/partito-socialista-democratico-italiano" typeof="deo:Reference">P.S.D.I.</span> nel suo insieme né solo ad uomini della socialdemocrazia. Ho detto chiaro che questa linea divide nel loro interno diversi partiti. Certe riluttanze, certe indifferenze, certe grossolanità, certe intolleranze (ascoltare volentieri e capire tutto quello che viene detto significa essere veramente liberali) sono indicative in tal senso. Non metto in discussione la buona fede. Ma il fatto, che può avere lontani riflessi, è allarmante e, come tale, e non certo per ripicca personale, ho voluto sottolinearlo.</p><p class="paragraph" data-counter="3" id="p-3">E non si tratta del <span about="https://w3id.org/moro/enoam/data/141296/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">Partito Comunista</span>, del quale ho messo in rilievo, in tutti i miei interventi, la profonda diversità, tra l’altro, nel modo d’intendere la libertà nella società e nello Stato, sicché ho escluso una comune gestione del potere in qualsiasi forma. Naturalmente senza pregiudizio di quella seria dialettica democratica, alla quale i singoli partiti ed una autonoma maggioranza di governo non possono sottrarsi. Credo che noi abbiamo la possibilità e la forza di restare noi stessi anche nel confronto più serrato.</p><p class="paragraph" data-counter="4" id="p-4">Non ho difficoltà a richiamare, come Tu fai cortesemente, le indicazioni, da me date, circa l’autonomia della maggioranza e la logica di governo. È questo il quadro politico al quale sin da principio abbiamo fatto riferimento, pensando che in esso la collaborazione con il <span about="https://w3id.org/moro/enoam/data/141296/v1/mention-10" class="mention organization" id="mention-10" property="dcterms:references" resource="https://w3id.org/moro/enoam/data/partito-socialista-italiano" typeof="deo:Reference">P.S.I.</span> sia possibile e feconda. Ora si tratta di riprendere il cammino di fronte alla disponibilità dichiarata dal <span about="https://w3id.org/moro/enoam/data/141296/v1/mention-11" class="mention organization" id="mention-11" property="dcterms:references" resource="https://w3id.org/moro/enoam/data/partito-socialista-italiano" typeof="deo:Reference">P.S.I.</span> Questo mi pare il risultato significativo del Congresso di <span about="https://w3id.org/moro/enoam/data/141296/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/genova" typeof="deo:Reference">Genova</span><sup><sup><a href="#curatornote-2" id="curatornote-ref-2">[2]</a></sup></sup>, che non può essere in nessun modo sottovalutato. Ciò non vuol dire naturalmente che così tutto sia a posto. Anche l’On. <span about="https://w3id.org/moro/enoam/data/141296/v1/mention-8" class="mention person" id="mention-8" property="dcterms:references" resource="https://w3id.org/moro/enoam/data/francesco-de-martino" typeof="deo:Reference">De Martino</span><sup><sup><a href="#curatornote-3" id="curatornote-ref-3">[3]</a></sup></sup> ha detto che è questo un processo né facile né breve. Occorre dunque cominciare a muoversi e dare un segno di incoraggiamento e di fiducia. Un incontro di verifica e non su pregiudiziali.</p><p class="paragraph" data-counter="5" id="p-5">Io penso e spero che il <span about="https://w3id.org/moro/enoam/data/141296/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/partito-socialista-democratico-italiano" typeof="deo:Reference">P.S.D.I.</span> nel suo insieme sia pronto a questo con la necessaria fermezza e chiarezza, ma anche con lo stesso spirito, con lo stesso coraggio, con la stessa apertura e flessibilità che dimostrò, che dimostrammo insieme, nel 1962 e poi in seguito. Lo facemmo per caso? Lo facemmo per uno stato di necessità in considerazione della insufficienza e delle interne divergenze della coalizione centrista? No, prendemmo la nostra iniziativa per un obiettivo politico, per allargare cioè la base popolare dello Stato democratico e rispondere alle esigenze pressanti della società che si risvegliava e si ravvivava agli inizi degli anni sessanta. Non pensi che questa novità, la quale impone una guida politica, nella maggior misura possibile, aderente alla vita sociale, si sia accentuata agli inizi degli anni settanta? A mio parere è questo il tema al quale non possiamo, non dobbiamo sfuggire.</p><p class="paragraph" data-counter="6" id="p-6">Non tocca a me parlare a nome della <span about="https://w3id.org/moro/enoam/data/141296/v1/mention-12" class="mention organization" id="mention-12" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>; ma personalmente sono desideroso di continuare il dialogo con Te e con tutti coloro che non si adattano al presente ed hanno lo sguardo rivolto all’avvenire.</p><ol id="curatorNotes"><li about="https://w3id.org/moro/enoam/data/141296/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Flavio Orlandi (1921-2009), giornalista ed esponente politico del Partito socialista democratico italiano, di cui era segretario dal giugno 1972. <a href="#curatornote-ref-1">↑</a></li><li about="https://w3id.org/moro/enoam/data/141296/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Il riferimento è al Congresso del Psi di Genova del 9-14 novembre 1972. <a href="#curatornote-ref-2">↑</a></li><li about="https://w3id.org/moro/enoam/data/141296/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Francesco De Martino (1907-2002), giurista ed esponente politico del Partito socialista italiano, di cui era tornato a essere segretario nel novembre 1972. <a href="#curatornote-ref-3">↑</a></li></ol></body></html>