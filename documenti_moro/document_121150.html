<!DOCTYPE html>
<html><head><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.150" name="dcterms.relation"/><meta content="10.48678/unibo/aldomoro1.2.1.150" name="dcterms.identifier"/><meta content="Moro, Aldo, Osservatorio 2 (luglio-agosto 1947), in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.150." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Osservatorio 2 (luglio-agosto 1947)</title>


</head><body><h1>Osservatorio 2 (luglio-agosto 1947)</h1><p class="paragraph" data-counter="1" id="p-1">Indubbiamente l’interclassismo, al quale così spesso si richiamano dottrine sociali cristiane, è una nozione che ha bisogno di chiarimenti e che è, dopo tante e così significative esperienze, in sicura evoluzione. Vorremmo perciò che a studiare la nuova realtà sociale si applicassero, dai più diversi punti d’interesse scientifico e pratico, intelligenze cristiane. È un compito urgente, se si vuole salvare ed anzi valorizzare nella vicenda sconcertante del tempo nostro l’essenza umana e sociale del cristianesimo. Correlativamente vanno ammoniti coloro che, senza adeguato sviluppo critico e con superficiale trascuranza di talune importanti istanze cristiane, dovrebbero seppellire immediatamente, non solo nel suo significato prossimo, ma anche in quello remoto, l’interclassismo. L’alternativa, che essi pure propongono, della lotta di classe non è certo soddisfacente per una coscienza cristiana. Essa infatti non risolve il problema, ma lo esaspera, riflettendo nella soluzione di esso, se di soluzione si può parlare, lo stesso senso aspro ed ostile che ne caratterizza la impostazione.</p><p class="paragraph" data-counter="2" id="p-2">Non sempre i più generosi propositi son capaci di dare il maggior bene agli uomini. Nel lungo difficile cammino della vita vi sono battute di attesa, deviazioni, provvisori rimedi ed accettare queste cose, per ricavarne il maggior bene, non è segno di malizia, ma di saggezza. Ciò sia detto non per frenare lo slancio di giustizia e di carità degli uomini, ma come conforto a chi attende alla grande opera con la modestia dei mezzi che sovente offre la vita.</p></body></html>