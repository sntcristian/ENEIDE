<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.2.075" name="dcterms.relation"/><meta content="10.48678/unibo/aldomoro1.4.2.075" name="dcterms.identifier"/><meta content="Moro, Aldo, [Ai giovani sull’avvenire dell’Italia], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Il ritorno al centro-sinistra e la “solidarietà nazionale” (giugno 1973 – maggio 1978), a cura di Guido Formigoni e Agostino Giovagnoli, edizione e nota storico-critica di Chiara Zampieri, Bologna, Università di Bologna, 2021. DOI: https://doi.org/10.48678/unibo/aldomoro1.4.2.075." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il ritorno al centro-sinistra e la “solidarietà nazionale” (giugno 1973 – maggio 1978), 2021" name="description"/><title>[Ai giovani sull’avvenire dell’Italia]</title>
<div id="mentionMeta">
<meta about="https://w3id.org/moro/enoam/data/italia" typeof="dcterms:Location"/>
<meta about="https://w3id.org/moro/enoam/data/italia" content="Italia" property="rdfs:label"/>
<meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/>
</div>


</head><body prefix="deo: http://purl.org/spar/deo/ dcterms: http://purl.org/dc/terms/"><h1>
 [Ai giovani sull’avvenire dell’
 
  Italia
 
 ]
</h1><p class="paragraph" data-counter="1" id="p-1">
<em>
  È un Paese nel quale molte cose non vanno bene, e dovranno essere migliorate
 </em>
 – ha detto tra l’altro il Presidente parlando ai giovani –
 <em>
  ma è un Paese per il quale si può avere una parola di fiducia. La sua immagine non è solo quella che compare in una quotidiana critica pungente, costruita spesso in alcuni settori della capitale. La sua immagine più vera è quella costruita nella sua vita di provincia, intesa qui nel suo significato migliorativo.
 </em>
</p><p class="paragraph" data-counter="2" id="p-2">
<em>
  Una vita, cioè, che si svolge sul filo del quotidiano: gli studenti lavorano, i docenti insegnano, i soldati fanno il loro dovere, i lavoratori operano, gli imprenditori rischiano. Nel conoscere questa
  <span about="https://w3id.org/moro/enoam/data/142075/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/italia" typeof="deo:Reference">
   Italia
  </span>
  , che non può essere annullata dalle polemiche
 </em>
 – ha detto ancora Moro –
 <em>
  io vedo l’avvenire del nostro Paese.
 </em>
</p><p class="paragraph" data-counter="3" id="p-3">
<em>
  Un avvenire di cui voi giovani sarete protagonisti. Lo concreterete voi e lo vivrete voi. Sarà migliore del presente, come voi siete migliori di noi, per maturità, senso di responsabilità, autonomia. Voi siete i figli della libertà. Noi siamo cresciuti con una riserva grave, che creava problemi di coscienza anche per chi non si faceva coinvolgere: abbiamo vissuto nella ristrettezza d’un Paese davvero chiuso. L’
  <span about="https://w3id.org/moro/enoam/data/142075/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/italia" typeof="deo:Reference">
   Italia
  </span>
  oggi è un Paese nuovo, nel quale voi avete potuto avere quei contatti con l’esterno che noi non pensavamo neppure possibili.
 </em>
</p><p class="paragraph" data-counter="4" id="p-4">
<em>
  Voi chiedete – e come si può dire no a queste richieste? – che vi sia pulizia nella vita dello Stato, nelle sue istituzioni, nella nostra stessa vita morale; voi chiedete un mondo più equamente ricco, quindi più giusto, non contaminato dal privilegio di alcuni popoli, di alcuni gruppi o di alcuni uomini. Per questo mondo noi stiamo lavorando.
 </em>
</p></body></html>