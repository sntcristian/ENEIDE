<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.2.216" name="dcterms.relation"/><meta content="10.48678/unibo/aldomoro1.4.2.216" name="dcterms.identifier"/><meta content="Moro, Aldo, [Al convegno culturale della Dc di Bari], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Il ritorno al centro-sinistra e la “solidarietà nazionale” (giugno 1973 – maggio 1978), a cura di Guido Formigoni e Agostino Giovagnoli, edizione e nota storico-critica di Chiara Zampieri, Bologna, Università di Bologna, 2021. DOI: https://doi.org/10.48678/unibo/aldomoro1.4.2.216." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il ritorno al centro-sinistra e la “solidarietà nazionale” (giugno 1973 – maggio 1978), 2021" name="description"/><title>[Al convegno culturale della Dc di Bari]</title>
<div id="mentionMeta"><meta about="https://w3id.org/moro/enoam/data/adolfo-sarti" typeof="foaf:Person"/><meta about="https://w3id.org/moro/enoam/data/adolfo-sarti" content="Adolfo Sarti" property="rdfs:label"/><meta about="https://w3id.org/moro/enoam/data/adolfo-sarti" property="owl:sameAs" resource="http://www.wikidata.org/entity/Q365166"/><meta about="https://w3id.org/moro/enoam/data/adolfo-sarti" content="Sarti, Adolfo" property="skos:prefLabel"/><meta about="https://w3id.org/moro/enoam/data/rolando-picchioni" typeof="foaf:Person"/><meta about="https://w3id.org/moro/enoam/data/rolando-picchioni" content="Rolando Picchioni" property="rdfs:label"/><meta about="https://w3id.org/moro/enoam/data/rolando-picchioni" property="owl:sameAs" resource="http://www.wikidata.org/entity/Q3940277"/><meta about="https://w3id.org/moro/enoam/data/rolando-picchioni" content="Picchioni, Rolando" property="skos:prefLabel"/><meta about="https://w3id.org/moro/enoam/data/dario-antoniozzi" typeof="foaf:Person"/><meta about="https://w3id.org/moro/enoam/data/dario-antoniozzi" content="Dario Antoniozzi" property="rdfs:label"/><meta about="https://w3id.org/moro/enoam/data/dario-antoniozzi" property="owl:sameAs" resource="http://www.wikidata.org/entity/Q3702554"/><meta about="https://w3id.org/moro/enoam/data/dario-antoniozzi" content="Antoniozzi, Dario" property="skos:prefLabel"/><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/><meta about="https://w3id.org/moro/enoam/data/vito-lattanzio" typeof="foaf:Person"/><meta about="https://w3id.org/moro/enoam/data/vito-lattanzio" content="Vito Lattanzio" property="rdfs:label"/><meta about="https://w3id.org/moro/enoam/data/vito-lattanzio" property="owl:sameAs" resource="http://www.wikidata.org/entity/Q503677"/><meta about="https://w3id.org/moro/enoam/data/vito-lattanzio" content="Lattanzio, Vito" property="skos:prefLabel"/><meta about="https://w3id.org/moro/enoam/data/renato-dell-andro" typeof="foaf:Person"/><meta about="https://w3id.org/moro/enoam/data/renato-dell-andro" content="Renato Dell’Andro" property="rdfs:label"/><meta about="https://w3id.org/moro/enoam/data/renato-dell-andro" property="owl:sameAs" resource="http://www.wikidata.org/entity/Q3932656"/><meta about="https://w3id.org/moro/enoam/data/renato-dell-andro" content="Dell'Andro, Renato" property="skos:prefLabel"/><meta about="https://w3id.org/moro/enoam/data/benigno-zaccagnini" typeof="foaf:Person"/><meta about="https://w3id.org/moro/enoam/data/benigno-zaccagnini" content="Benigno Zaccagnini" property="rdfs:label"/><meta about="https://w3id.org/moro/enoam/data/benigno-zaccagnini" property="owl:sameAs" resource="http://www.wikidata.org/entity/Q817307"/><meta about="https://w3id.org/moro/enoam/data/benigno-zaccagnini" content="Zaccagnini, Benigno" property="skos:prefLabel"/></div>

<div id="footnoteMeta"><meta about="https://w3id.org/moro/enoam/data/chiara-zampieri" typeof="foaf:Person"/><meta about="https://w3id.org/moro/enoam/data/chiara-zampieri" content="Chiara Zampieri" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>[Al convegno culturale della Dc di Bari]</h1><p class="paragraph" data-counter="1" id="p-1">Cari
      amici, io sono molto onorato per essere stato invitato qui e portare il
      saluto del partito tutto intero [a questo convegno] promosso
      dall’ufficio delle attività culturali della Democrazia
      Cristiana con la direzione intelligente e appassionata dell’amico
      <span about="https://w3id.org/moro/enoam/data/142216/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/adolfo-sarti" typeof="deo:Reference">Sarti</span><sup><a href="#curatornote-1" id="curatornote-ref-1">[1]</a></sup> e
      <span about="https://w3id.org/moro/enoam/data/142216/v1/mention-2" class="mention person" id="mention-2" property="dcterms:references" resource="https://w3id.org/moro/enoam/data/rolando-picchioni" typeof="deo:Reference">Picchioni</span><sup><a href="#curatornote-2" id="curatornote-ref-2">[2]</a></sup>.
      Mi avvicino a queste cose con umiltà come si conviene a persona che
      non ha una competenza specifica nei temi difficili e appassionati che voi
      avete portato nel vostro convegno.</p><p class="paragraph" data-counter="2" id="p-2">In parte ho potuto seguire,
      quindi ho ammirato la serietà delle cose che sono state dette e
      l’impegno con il quale sono state dette; ho potuto rilevare una
      partecipazione di altissimo livello pluralistico che fa onore alla
      <span about="https://w3id.org/moro/enoam/data/142216/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> ed infine ho ascoltato con attenzione il discorso
      misurato, ma insieme incisivo del Ministro <span about="https://w3id.org/moro/enoam/data/142216/v1/mention-5" class="mention person" id="mention-5" property="dcterms:references" resource="https://w3id.org/moro/enoam/data/dario-antoniozzi" typeof="deo:Reference">Antoniozzi</span><sup><a href="#curatornote-3" id="curatornote-ref-3">[3]</a></sup>.</p><p class="paragraph" data-counter="3" id="p-3">Credevo
      che la ragione fondamentale per la quale poi io sono qui è il fatto
      che io sono di qui; se fosse altrove ci sarebbe stato il <span about="https://w3id.org/moro/enoam/data/142216/v1/mention-13" class="mention person" id="mention-13" property="dcterms:references" resource="https://w3id.org/moro/enoam/data/benigno-zaccagnini" typeof="deo:Reference">segretario </span>del
      Partito<sup><a href="#curatornote-4" id="curatornote-ref-4">[4]</a></sup>,
      e saremmo stati certamente lieti; essendo in corso a Bari questo convegno,
      era naturale che io venissi a portare a voi anche come deputato di Bari il
      mio saluto al quale si associa il collega <span about="https://w3id.org/moro/enoam/data/142216/v1/mention-9" class="mention person" id="mention-9" property="dcterms:references" resource="https://w3id.org/moro/enoam/data/vito-lattanzio" typeof="deo:Reference">Lattanzio</span><sup><a href="#curatornote-5" id="curatornote-ref-5">[5]</a></sup>,
      l’amico <span about="https://w3id.org/moro/enoam/data/142216/v1/mention-11" class="mention person" id="mention-11" property="dcterms:references" resource="https://w3id.org/moro/enoam/data/renato-dell-andro" typeof="deo:Reference">Dell’Andro</span><sup><a href="#curatornote-6" id="curatornote-ref-6">[6]</a></sup> e tutti quanti i rappresentanti
      politici che sono lieti di essere un po’ ospitanti della vostra
      iniziativa.</p><p class="paragraph" data-counter="4" id="p-4">È evidente che io non posso entrare in nessuno dei
      temi che voi avete trattato, me ne mancherebbe la competenza non avendo
      poi avuto la fortuna di assistere interamente ai lavori, non saprei
      neppure trarre degli spunti efficaci per entrare nel merito del vostro
      lavoro. Quindi mi basterà dire la ragione per la quale da un punto di
      vista politico e generale noi abbiamo voluto prendere questo contatto con
      un settore così qualificato del mondo della cultura.</p><p class="paragraph" data-counter="5" id="p-5">[Talora]
      siamo un po’ accusati qualche volta di insensibilità, di una
      certa chiusura, in una sorta di gestione del potere fine a se stessa,
      verso il mondo della cultura. Noi vogliamo dimostrare, con questa
      esperienza e con le altre che, mano a mano, si andranno sviluppando, la
      nostra attiva e responsabile presenza nel mondo della cultura.</p><p class="paragraph" data-counter="6" id="p-6">Ci
      sentiamo non aridi ed insensibili, e nella misura in cui lo fossimo per
      talune incrostazioni che possono ben venire dopo anni di esercizio del
      potere, certo noi vogliamo liberarcene. Vogliamo quindi essere immersi
      come politici, con la nostra specifica responsabilità, nella
      realtà del paese, questa realtà viva, creativa, ricca di
      possibilità, questa realtà che noi cogliamo e che ci fa sperare
      nell’avvenire del nostro paese al di là di eventi conturbanti
      e al di là delle difficoltà politiche di fronte alle quali ci
      troviamo, che possono anche apparire in qualche momento insuperabili.</p><p class="paragraph" data-counter="7" id="p-7">Certo
      c’è questo contrasto, ed anche io non riesco a sottrarmi in
      questo momento a tale considerazione di raffronto tra questo paese
      così vivo e diciamo così giovane, pieno di entusiasmo e
      desiderio di vivere, ed alcune manifestazioni che turbano il nostro
      spirito, ecco, le forme di violenza che con un ritmo ossessivo si ripetono
      nel nostro paese, quasi che esse volessero con la loro drammatica
      sistematicità mettere in discussione il nostro stesso assetto civile.
      Ecco, queste sono cose che non possiamo dimenticare. Vorrei che
      ritrovandoci qui, insieme, a parlare di cose umane, ricche, capaci di dare
      gioia, di affinare lo spirito noi non dimenticassimo che c’è
      qualche insidia, che c’è non nell’insieme del paese, ma
      in alcuni settori marginali, qualche cosa che sembra richiamare alla
      barbarie, qualche cosa che è completamente fuori del contesto umano e
      civile del mondo di oggi.</p><p class="paragraph" data-counter="8" id="p-8">Quindi vorrei che noi ce ne ricordassimo,
      in questo momento, perché una protesta civile, un no dei nostri
      spiriti sia di incoraggiamento per tutti e soprattutto per coloro che
      hanno la pesante responsabilità di impedire che la barbarie venga nel
      nostro paese. Però, se dobbiamo ricordarci di questo, perché la
      vita non è fatta a compartimenti, vogliamo essere come politici non
      dimentichi di queste cose, ed essere anche partecipi della gioia, della
      creatività del vostro convegno, cioè delle cose nobilissime che
      sono fortunatamente tanta parte prevalente, quantitativamente e
      qualitativamente della realtà del paese.</p><p class="paragraph" data-counter="9" id="p-9">Voi avete, mi pare,
      essenzialmente studiato le strutture, i modi di funzionamento, i
      meccanismi più appropriati che la pubblica amministrazione deve
      mettere a disposizione, perché questa ricchezza dello spirito si
      svolga, perché si sviluppi così la civiltà del nostro
      paese. Ma non si tratta di un convegno ammnistrativo, non si tratta certo
      soltanto di questo. Dietro queste strutture c’è questa
      realtà, questa grazia, questo desiderare quello che è bello,
      umano, degno. Ed è cosa di popolo e voi ve ne occupate come siete a
      servizio del popolo. Ecco, vorrei ridire in questo momento, come esponente
      politico, il nostro profondo rispetto per il mondo della cultura, del
      quale la cultura musicale di cui voi siete gestori, è una parte
      così importante.</p><p class="paragraph" data-counter="10" id="p-10">Credo che nell’idea di libertà che
      caratterizza il nostro partito, anche nella sua insegna, ci sia questa
      idea di una garanzia da dare: la libertà che crediamo di aver servito
      nel corso di questi anni, che vogliamo servire in avvenire, che va
      tutelata, sostenuta, in sé e per sé, in quello che essa
      significa come espressione della dignità della persona, ma va
      garantita per quello che, in questo contesto di libertà, si sviluppa.
      Questo fatto che il nostro paese sia libero, aperto ad ogni iniziativa
      politica e ad ogni manifestazione dello spirito; che iniziativa politica e
      manifestazioni dello spirito possano svolgersi in assoluta autonomia, al
      di fuori di ogni presenza soffocante dello Stato; questo credo che ci
      inorgoglisca tutti.</p><p class="paragraph" data-counter="11" id="p-11">Siamo riusciti a creare questo stato nel quale
      c’è la libertà e nella libertà c’è lo
      spirito umano che si svolge e la cultura che si esprime. Quindi, profondo
      rispetto formale e sostanziale per la cultura; essa è come un mondo
      sacro, diciamo, in un certo senso quello che sta nelle coscienze, nelle
      intelligenze, nello spirito degli italiani. Un mondo sacro che noi non
      vogliamo impedire, turbare, sminuire; un mondo di fronte al quale noi ci
      inchiniamo, crediamo come politici che il nostro dovere sia di far sì
      che ogni intelligenza, ogni spirito si esprima e con ciò si
      arricchisca la vita. Sappiamo bene, naturalmente, che questo non significa
      solitudine; è doveroso rispetto da parte nostra, ma non significa
      solitudine per coloro che manifestano lo spirito e costituiscono questo
      mondo da rispettare. Sappiamo che c’è una responsabilità
      della cultura, e che lo svolgersi, come deve essere, indisturbato
      dell’attività artistica non è certo disgiunto dalla vita
      sociale nel suo insieme che l’artista e tutti coloro che sono in
      certo senso artisti, come partecipi di questi beni culturali, sono uomini
      che danno il loro dono di intelligenza, di bellezza, di nobiltà, di
      dignità alla vita sociale. Quindi, c’è una
      responsabilità dell’uomo di cultura, che è la
      responsabilità non solo di far crescere il vero, il bello e il buono,
      ma è la responsabilità di farsi carico della intera vita
      sociale. Perché essa nel suo insieme raggiunga i suoi obiettivi di
      ordine, di armonia, di sviluppo, di ricchezza, di giustizia, di
      libertà.</p><p class="paragraph" data-counter="12" id="p-12">Queste cose, cari amici, non le possiamo fare noi
      politici soltanto, le possiamo fare in collaborazione con voi. Noi siamo
      dei gestori, dei creatori di alcune dinamiche politiche, di alcuni aspetti
      istituzionali, attraverso i quali passa la ricchezza della vostra
      creazione. E questo permette appunto alla politica di raggiungere il suo
      fine, l’armonia nella giustizia e nella libertà. Ecco, la DC
      resta fedele a questa esigenza di libertà. Ritiene che essa sia
      caratterizzante e il passato vuole farla garante nell’avvenire.
      Saremo presenti in ogni campo ed anche, e vorrei dire soprattutto, nel
      campo della cultura; saremo presenti con la nostra particolare fisionomia,
      come è doveroso per ogni partito, ma certo con grande rispetto per la
      pluralità delle voci, dei valori, degli interessi, degli ideali che
      esistono nel nostro paese.</p><p class="paragraph" data-counter="13" id="p-13">È altamente civile che altri siano
      venuti al nostro incontro ed è bello che noi lo abbiamo sentito
      così aperto, non una cosa tra noi, ma un contributo con il nostro
      volto, alla soluzione dei grandi problemi del paese. Questo credo che sia
      essenziale: che nella collaborazione, nel dialogo, ciascuno venga con il
      proprio volto; quindi la <span about="https://w3id.org/moro/enoam/data/142216/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> con il proprio volto, con la
      propria presenza.</p><p class="paragraph" data-counter="14" id="p-14">Anche in questi giorni ci siamo incontrati con
      altri e questo è potuto anche apparire forse un po’
      inconsueto, ma ci siamo incontrati ciascuno con la propria fisionomia; noi
      con la nostra fisionomia, con il nostro modo di presenza nella vita
      nazionale. Ci siamo incontrati, mossi dalla gravità dei problemi, di
      questo paese che potrebbe distruggersi mentre ha infinite possibilità
      di svilupparsi, abbiamo ritenuto che fosse nell’interesse del paese
      quello che andavamo facendo e come tale lo abbiamo compiuto e non abbiamo
      preoccupazioni; pensiamo che non vi sia ragione di confusione, non vi sia
      ragione di scoraggiamento, poiché è presente in questo, per
      quanto ci riguarda, un partito che ha una sua fisionomia, una sua parola
      da dire. Un partito fedele, naturalmente alla sua tradizione, fedele ai
      propri impegni, in continuo contatto e dialogo con l’opinione
      pubblica. Ecco, come mi sembra si possa conciliare il senso fiero della
      dignità del proprio partito e la prospettiva di un dialogo aperto. Mi
      pare che questo vostro stesso convegno significhi queste cose, voci
      diverse, ben caratterizzate, ma alla ricerca di qualche punto di vista
      comune.</p><p class="paragraph" data-counter="15" id="p-15">Io credo che questo punto di vista comune già emerge
      nel convegno e poi emergerà più in là nelle sedi
      parlamentari, dove queste proposte saranno esaminate. Ecco, io vorrei
      dire, in conclusione richiamandomi a quanto <span about="https://w3id.org/moro/enoam/data/142216/v1/mention-3" class="mention person" id="mention-3" property="dcterms:references" resource="https://w3id.org/moro/enoam/data/rolando-picchioni" typeof="deo:Reference">Picchioni</span> ha voluto ricordare,
      cortesemente nella sua relazione, che noi non siamo degli aridi politici;
      crediamo che la politica sia una cosa necessaria, importante, che ha anche
      una sua tecnica, alcune sue esigenze, ma vogliamo che sia ben chiaro, per
      noi e per tutti, che quello che conta è essenzialmente quello che sta
      dietro, quello che sta al di sotto, questo mondo ricco e vivo che
      sottostà alla nostra iniziativa politica. La quale, quindi, non deve
      essere una tecnica arida del potere, ma un omaggio reso quotidianamente
      alla verità e alla bellezza della vita.</p><ol id="curatorNotes"><li about="https://w3id.org/moro/enoam/data/142216/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/chiara-zampieri" typeof="fabio:Comment"> Adolfo Sarti
          (1928-1992), politico italiano, fu deputato e senatore per la Dc e
          ricoprì più volte l’incarico di ministro e di
          sottosegretario in diversi settori, fu ministro del Turismo e dello
          Spettacolo dal 1974 al 1976. <a href="#curatornote-ref-1">↑</a></li><li about="https://w3id.org/moro/enoam/data/142216/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/chiara-zampieri" typeof="fabio:Comment"> Rolando
          Picchioni (1936), politico italiano, deputato per la Dc dalla sesta
          all’ottava legislatura, fu sottosegretario ai Beni culturali
          dal 1979 al 1981. <a href="#curatornote-ref-2">↑</a></li><li about="https://w3id.org/moro/enoam/data/142216/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/chiara-zampieri" typeof="fabio:Comment"> Dario
          Antoniozzi (1923-2019), politico italiano, deputato per la Dc dalla
          seconda all’ottava legislatura, fu ministro del Turismo e dello
          Spettacolo dal 1976 al 1978 e ministro dei Beni culturali dal 1978 al
          1979. <a href="#curatornote-ref-3">↑</a></li><li about="https://w3id.org/moro/enoam/data/142216/v1/curatornote-4" id="curatornote-4" property="dcterms:creator" resource="https://w3id.org/moro/enoam/data/chiara-zampieri" typeof="fabio:Comment"> Benigno
          Zaccagnini (1912-1989), politico italiano, fu segretario della Dc dal
          1975 al 1980 [Dizionario biografico degli italiani, <em>ad vocem</em>].
          <a href="#curatornote-ref-4">↑</a></li><li about="https://w3id.org/moro/enoam/data/142216/v1/curatornote-5" id="curatornote-5" property="dcterms:creator" resource="https://w3id.org/moro/enoam/data/chiara-zampieri" typeof="fabio:Comment"> Vito Lattanzio
          (1926-2010), politico italiano, deputato pugliese della Dc dal 1958 al
          1994, ha più volte ricoperto l’incarico di ministro e dal
          1970 al 1974 è stato sottosegretario alla Difesa. <a href="#curatornote-ref-5">↑</a></li><li about="https://w3id.org/moro/enoam/data/142216/v1/curatornote-6" id="curatornote-6" property="dcterms:creator" resource="https://w3id.org/moro/enoam/data/chiara-zampieri" typeof="fabio:Comment"> Renato
          Dell’Andro (1922-1990), giurista e politico italiano, deputato
          della Dc dal 1963 al 1985, fu più volte
          sottosegretario alla Giustizia (dal 1968 al 1970 e dal 1974 al 1979) e
          alla Pubblica istruzione (fra il 1973 e il 1974). <a href="#curatornote-ref-6">↑</a></li></ol></body></html>