<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.079" name="dcterms.relation"/><meta content="10.48678/unibo/aldomoro1.2.1.079" name="dcterms.identifier"/><meta content="Moro, Aldo, Valori inalterabili, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.079." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Valori inalterabili</title>
<div id="mentionMeta"><meta about="https://w3id.org/moro/enoam/data/chiesa" typeof="foaf:Organization"/><meta about="https://w3id.org/moro/enoam/data/chiesa" content="Chiesa" property="rdfs:label"/><meta about="https://w3id.org/moro/enoam/data/chiesa" property="owl:sameAs" resource="http://www.wikidata.org/entity/Q34651"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>Valori inalterabili</h1><p class="paragraph" data-counter="1" id="p-1">La vita sociale italiana è lacerata dal contrasto, che non è senza riflessi nella situazione politica, tra correnti cattoliche ed altre più o meno decisamente, più o meno apertamente laiciste. Laiciste e cioè tali che partono da premesse ideologiche negatrici del cristianesimo ed anzi di ogni concezione religiosa della vita e traducono quelle premesse sul terreno politico, dove esse hanno il loro naturale campo di esplicazione. Mentre sul piano economico sociale ed anche su quello politico la coesistenza e la collaborazione non sono impossibili ed anzi appaiono in qualche caso addirittura agevoli e doverose, la diversità delle due ideologie si presenta il più delle volte irriducibile e crea problemi gravi e spesso tormentosi per coloro che son solleciti della unità del paese ed auspicano una intesa fraterna tra coloro i quali, provati da una stessa sventura, hanno da percorrere necessariamente insieme un lungo tratto di strada per il riscatto del nostro popolo.</p><p class="paragraph" data-counter="2" id="p-2">Ed è strano e doloroso, perché manifesta una pericolosa incomprensione, che taluno nelle correnti laiciste veda quasi una incoerenza nella leale accettazione cristiana delle più ardite riforme sociali e la rigida difesa, sulla quale non può incidere alcuna negoziazione, dei grandi valori della tradizione cristiana, così come si riflettono in concrete esigenze di libertà, di autonomia, di rispetto nella vita sociale e politica. Si denuncia cioè un contrasto tra una vivace spinta progressiva ed un rigido ed intransigente conservatorismo, due moti avversi coesistenti e costanti, nel freno di una rigida disciplina, delle coscienze cristiane. </p><p class="paragraph" data-counter="3" id="p-3">Eppure noi sappiamo che contrasto non c’è e, pronti come siamo a secondare l’ascesa del popolo verso una seria e concreta partecipazione ai beni economici ed al potere politico, crediamo pure di dover difendere con estremo accanimento le grandi idee cristiane intorno all’uomo ed al mondo, al solido e dolce vincolo familiare che potere umano non può distruggere, all’autonomia delle comunità che la libertà stessa dell’uomo perennemente crea, ai diritti della famiglia in materia di educazione, alla <span about="https://w3id.org/moro/enoam/data/121079/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/chiesa" typeof="deo:Reference">Chiesa </span>come intangibile rifugio degli spiriti per una più alta ricerca di verità in perfetta indipendenza dai poteri dello Stato e dalla forza di cui esso dispone.</p><p class="paragraph" data-counter="4" id="p-4">E non per arbitrio, e non per angustia di visione noi vogliamo difendere queste idee e gli istituti in cui esse si concretano nello Stato e di fronte allo Stato, ma proprio perché vogliamo un serio, un efficace, un umano progresso. Il quale, perché non si risolva in una paurosa oscillazione che, scosso ogni imperio della ragione, finisca in una avventura fallimentare, dev’essere ancorato al passato, in quanto è giusto ed esprime alcune grandi intuizioni filtrate nella esperienza storica, provate in mille lotte, capaci di dare all’uomo un indirizzo per la salvezza di tutto ciò che è umano. Alla luce di questa concezione uscita vittoriosa da ogni prova e da ogni sofferenza, si può procedere sulle vie del progresso economico, sociale e politico sospinti dalle esigenze di giustizia e di libertà che quegli inalterabili valori esprimono, resi sicuri dalla permanente saldezza delle linee essenziali della storia umana.</p><p class="paragraph" data-counter="5" id="p-5">Ma questa perfetta armonia delle nostre istanze sociali, per apparire, come è necessario, quale un dato fondamentale ed ineliminabile della nostra vita sociale e politica, per costituire, tra tante incertezze e tanti equivoci, un sicuro criterio di orientamento, dev’essere cosa viva e operosa. Se la nostra adesione ai valori della tradizione cristiana – Dio, l’uomo, la famiglia, la <span about="https://w3id.org/moro/enoam/data/121079/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/chiesa" typeof="deo:Reference">Chiesa </span>– si esaurisce in un vago, sentimentale, monotono richiamo ad un passato complicato, di più, di molte storture ed ingiustizie, se non è essa una cosa viva, sostanziosa, capace di avvenire, la nostra battaglia è perduta. Ed invece la purezza delle nostre intenzioni, la spregiudicata volontà di rinnovare tutto ciò che può essere rinnovato, la ferma difesa di un patrimonio di valori vivo nella coscienza cristiana possono operare una chiarificazione decisiva e permettere alla giustizia, alla libertà ed alle supreme risorse della religione di procedere armoniosamente insieme.</p><p class="paragraph" data-counter="6" id="p-6">Tutto ciò dipende da noi. Lo stesso spirito di fazione nulla può contro una integrale professione di fede cristiana generosamente pronta all’emancipazione dell’uomo. Perciò oggi non giova tanto una polemica verbale, quanto una vita cristiana operosa alla quale si accompagni – com’è naturale – una libertà di spirito aliena da ogni superstizioso timore.</p></body></html>