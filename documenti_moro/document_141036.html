<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.1.036" name="dcterms.relation"/><meta content="10.48678/unibo/aldomoro1.4.1.036" name="dcterms.identifier"/><meta content="Moro, Aldo, [Discorso a Sassari in vista delle elezioni regionali], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Al ministero degli Esteri e all’opposizione nel partito (giugno 1968 – maggio 1973), a cura di Guido Formigoni e Agostino Giovagnoli, edizione e nota storico-critica di Enrico Palumbo, Bologna, Università di Bologna, 2021. DOI: https://doi.org/10.48678/unibo/aldomoro1.4.1.036." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Al ministero degli Esteri e all’opposizione nel partito (giugno 1968 – maggio 1973), 2021" name="description"/><title>[Discorso aSassariin vista delle elezioni regionali]</title>
<div id="mentionMeta"><meta about="https://w3id.org/moro/enoam/data/sassari" typeof="dcterms:Location"/><meta about="https://w3id.org/moro/enoam/data/sassari" content="Sassari" property="rdfs:label"/><meta about="https://w3id.org/moro/enoam/data/sassari" property="owl:sameAs" resource="http://www.wikidata.org/entity/Q13629"/><meta about="https://w3id.org/moro/enoam/data/sardegna" typeof="dcterms:Location"/><meta about="https://w3id.org/moro/enoam/data/sardegna" content="Sardegna" property="rdfs:label"/><meta about="https://w3id.org/moro/enoam/data/sardegna" property="owl:sameAs" resource="http://www.wikidata.org/entity/Q1462"/><meta about="https://w3id.org/moro/enoam/data/mezzogiorno" typeof="dcterms:Location"/><meta about="https://w3id.org/moro/enoam/data/mezzogiorno" content="Mezzogiorno" property="rdfs:label"/><meta about="https://w3id.org/moro/enoam/data/mezzogiorno" property="owl:sameAs" resource="http://www.wikidata.org/entity/Q207989"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/><meta about="https://w3id.org/moro/enoam/data/partito-comunista-italiano" typeof="foaf:Organization"/><meta about="https://w3id.org/moro/enoam/data/partito-comunista-italiano" content="Partito Comunista Italiano" property="rdfs:label"/><meta about="https://w3id.org/moro/enoam/data/partito-comunista-italiano" property="owl:sameAs" resource="http://www.wikidata.org/entity/Q461886"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>[Discorso a Sassari in vista delle elezioni regionali]</h1><p class="paragraph" data-counter="1" id="p-1">L’on. Aldo Moro, parlando a <span about="https://w3id.org/moro/enoam/data/141036/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/sassari" typeof="deo:Reference">Sassari</span> in occasione delle elezioni regionali in <span about="https://w3id.org/moro/enoam/data/141036/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/sardegna" typeof="deo:Reference">Sardegna</span>, ha detto che le condizioni economico-sociali dell’isola, benché sia da registrare un sensibile miglioramento, sollecitano tuttavia, come in generale quelle del <span about="https://w3id.org/moro/enoam/data/141036/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/mezzogiorno" typeof="deo:Reference">Mezzogiorno</span> d’<span about="https://w3id.org/moro/enoam/data/141036/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, un appropriato ed efficace intervento, per condurre innanzi il processo di sviluppo e creare in conseguenza una reale libertà ed eguaglianza per le generose popolazioni sarde. La speciale autonomia, costituzionalmente garantita all’isola, in misura maggiore cioè che non le altre previste dal nostro ordinamento, deve essere considerata un riconoscimento di maturità e dignità, un’affermazione di libertà costruttiva in una società pluralistica qual è la nostra, uno strumento efficace di autodeterminazione, di programmazione e di progresso. S’immagina dunque che molte cose possano essere decise autonomamente dai sardi; ma non si esonera per ciò lo Stato dalle sue responsabilità e cioè dall’assolvimento dei suoi propri compiti in ordine allo sviluppo generale ed armonico del Paese. Essi richiedono che si faccia e si faccia fare, in una visione d’insieme, di più, là dove maggiori sono i vuoti e i dislivelli da colmare. Si pone perciò oggi, con rinnovato ed alacre impegno, un problema di giustizia, la cui soluzione, graduale ma effettiva, condiziona la pace sociale e l’equilibrio politico. L’autonomia non è quindi un alibi, ma un impulso per un’azione globale perequatrice e liberatrice.</p><p class="paragraph" data-counter="2" id="p-2">L’obiettivo dell’iniziativa autonomistica come di quella corrispettiva della comunità nazionale è sì una più giusta partecipazione al benessere economico, ma anche e forse più il riscatto dall’arretratezza della regione e subordinazione dei cittadini, restituiti tutti, in un nuovo costume di civili rapporti, ad una condizione di piena dignità secondo i principi della Costituzione. Ciò non può essere fatto senza classi dirigenti veramente responsabili. Ciò non può essere fatto senza un dignitoso, ma efficace raccordo tra politica regionale e politica nazionale. Ciò non può essere fatto infine al di fuori di un quadro politico generale nel quale siano consacrate e garantite tutte le libertà e venga riconosciuto un genuino ed effettivo pluralismo.</p><p class="paragraph" data-counter="3" id="p-3">A dispetto delle critiche rivolte strumentalmente ed in condizioni di eccitazione emotiva ed esasperazione polemica, appare chiaro, ha proseguito l’on. Moro, che la integrità di questo quadro politico, con le sue componenti di stabilità e di libertà, resta legata alla forza rappresentativa ed alla vigorosa iniziativa della <span about="https://w3id.org/moro/enoam/data/141036/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> a livello regionale e nazionale. E come è incontestabile lo sforzo compiuto sin qui per il progresso della <span about="https://w3id.org/moro/enoam/data/141036/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/sardegna" typeof="deo:Reference">Sardegna</span> e il suo riscatto civile, così esso è atteso e garantito per l’avvenire, solo che non manchi alla <span about="https://w3id.org/moro/enoam/data/141036/v1/mention-9" class="mention organization" id="mention-9" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> anche in questa contingenza elettorale un consenso tanto ampio, quanto è necessario per assicurarne la funzione di guida politica e di struttura portante della democrazia italiana. Ancora una volta può e deve essere stipulato un patto tra elettori e <span about="https://w3id.org/moro/enoam/data/141036/v1/mention-10" class="mention organization" id="mention-10" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>, per il quale il corrispettivo del consenso è una rinnovata ed accresciuta assunzione di tutte le sue responsabilità di partito di maggioranza relativa a servizio della Regione e del Paese tutto intero. L’on. Moro ha poi confutato le critiche delle opposizioni e respinto l’attacco che il <span about="https://w3id.org/moro/enoam/data/141036/v1/mention-15" class="mention organization" id="mention-15" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">Partito comunista</span> porta alla politica di graduali, ma effettive realizzazioni e di spinta liberatrice propria della <span about="https://w3id.org/moro/enoam/data/141036/v1/mention-11" class="mention organization" id="mention-11" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>.</p><p class="paragraph" data-counter="4" id="p-4">Essa si contrappone, in un genuino e serrato confronto democratico, al <span about="https://w3id.org/moro/enoam/data/141036/v1/mention-17" class="mention organization" id="mention-17" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">Partito Comunista</span>, come un’alternativa di reale pluralismo e di libertà civile e politica secondo un modello dai netti contorni e che include tutta intera la problematica sociale del nostro tempo. In <span about="https://w3id.org/moro/enoam/data/141036/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/sardegna" typeof="deo:Reference">Sardegna</span> come in generale in <span about="https://w3id.org/moro/enoam/data/141036/v1/mention-7" class="mention place" id="mention-7" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> ai compiti da assumere in vista delle appropriate soluzioni è legato un problema di schieramento politico. E la indicazione che emerge dall’esperienza di centro-sinistra appare tuttora senza alternative, quando si analizzino le condizioni del Paese, il contesto internazionale, l’insieme dei temi oggi in discussione. Non è in gioco una geometrica equidistanza, la determinazione di un’area che conosca opposizioni alla sua sinistra come alla sua destra. Si tratta di assicurare un giusto equilibrio politico, che condiziona la dialettica democratica e la evoluzione politica del Paese in ogni campo. Niente è più grave del pericolo ricorrente delle rigide contrapposizioni frontali, della politica muro contro muro, del cosiddetto blocco d’ordine contro un blocco progressista od eversivo. Ogni stagione politica ha il suo rimedio contro questa pericolosa tentazione. Ed il rimedio è sempre in un autentico dialogo di maggioranza che i tempi indicano oggi possibile e fecondo nella coalizione di centro-sinistra in tutta la gamma delle sue sensibilità ed esperienze. In questo dialogo serio e libero la spaccatura verticale del Paese risulta impossibile e la polemica nei confronti del comunismo resta viva e caratterizzante, senza rischio di provocare un riflusso a destra. Un riflusso innaturale e con sbocchi minacciosi ed imprevedibili. S’intende bene, perciò, quali siano i compiti dei partiti impegnati nella coalizione ed in prima linea della <span about="https://w3id.org/moro/enoam/data/141036/v1/mention-12" class="mention organization" id="mention-12" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>. A questo partito, ha continuato l’on. Moro, è stata e dev’essere assicurata una particolare forza rappresentativa anche in ragione dell’esigenza di stabilità e di guida e di una certa funzione di supplenza che in circostanze di emergenza le è toccato e le tocca di assolvere. Ma questa forza ha il suo corrispettivo nella piena disponibilità ad un discorso politico tutto aderente alle esigenze dei tempi, in rapporto di dignitosa collaborazione (senza rinuncia di nessuno ai propri principi e valori), nella fedeltà alla sua natura, senza alcuna contaminazione, di partito democratico, popolare, antifascista. Queste cose vengono richiamate come un impegno di fronte ad un elettorato che esprimerà ancora una volta il suo consenso a questa responsabile ed accorta visione politica. E sono richiamate in un momento particolarmente delicato delle nostre vicende nazionali, per essere sicuri che porremo in essere tutti condizioni atte ad evitare brusche svolte politiche. La prima condizione è la solidarietà dei partiti alleati. La seconda, la fedeltà di ciascuno di essi a se stesso ed al proprio compito nella vita nazionale. Rifiutando di essere un blocco d’ordine, non siamo per questo fautori del disordine od acquiescenti ad esso. Vogliamo una pacifica, ma effettiva e profonda evoluzione sociale e politica. E la polemica contrapposizione al <span about="https://w3id.org/moro/enoam/data/141036/v1/mention-16" class="mention organization" id="mention-16" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">partito comunista</span>, che non possiamo che riproporre specie in questo momento di vigoroso confronto, è nei termini indicati dalla natura e funzione democratica della <span about="https://w3id.org/moro/enoam/data/141036/v1/mention-13" class="mention organization" id="mention-13" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>. Il richiamo alle caratteristiche dianzi enunciate garantisce non solo la propensione al dialogo e la scelta in favore di un ricco pluralismo politico, ma dice che per la <span about="https://w3id.org/moro/enoam/data/141036/v1/mention-14" class="mention organization" id="mention-14" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> non è pensabile la polemica anticomunista in termini repressivi e coercitivi e che la ferma difesa democratica non sarà mai disgiunta da una viva sensibilità sociale e da una tesa attenzione per tutti i temi e problemi del nostro tempo. Ogni volta che il giusto equilibrio politico è anche solo incrinato, il problema della difesa della libertà nelle sue molteplici espressioni e nei suoi contenuti si presenta con grande evidenza. Il consenso popolare e la consapevolezza dei partiti ne assicurano la essenziale e giusta soluzione.</p></body></html>