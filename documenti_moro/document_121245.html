<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.245" name="dcterms.relation"/><meta content="10.48678/unibo/aldomoro1.2.1.245" name="dcterms.identifier"/><meta content="Moro, Aldo, Dignità degli studi, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.245." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Dignità degli studi</title>
<div id="mentionMeta"><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/mezzogiorno" typeof="dcterms:Location"/><meta about="https://w3id.org/moro/enoam/data/mezzogiorno" content="Mezzogiorno" property="rdfs:label"/><meta about="https://w3id.org/moro/enoam/data/mezzogiorno" property="owl:sameAs" resource="http://www.wikidata.org/entity/Q207989"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>Dignità degli studi</h1><p class="paragraph" data-counter="1" id="p-1">Un’autentica riforma della scuola in <span about="https://w3id.org/moro/enoam/data/121245/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, un adeguamento delle istituzioni educative alle complesse esigenze della nostra società nazionale non possono prescindere dal rinvigorimento e rinnovamento delle Università. Anzi è proprio qui il centro del sistema, la condizione indispensabile per elevare il tono e migliorare il rendimento sociale degli studi nel nostro paese. Senza università bene organizzate e vitali, non vi sono buoni insegnamenti, non v’è, in generale, una buona scuola in tutti i suoi ordini e gradi. </p><p class="paragraph" data-counter="2" id="p-2">Ora sussiste indubbiamente un problema, per così dire, organizzativo delle Università. Esso riguarda la migliore preparazione e selezione del corpo insegnante, di ruolo ed incaricato, lo ordinamento interno delle Facoltà, l’attrezzatura degli Istituti scientifici e delle biblioteche, il ritmo ordinato della vita accademica. Sono cose importanti, spesso decisive, alle quali vuole provvedere la progettata riforma della scuola giunta ormai in sede parlamentare. Tuttavia il punto cruciale della reintegrata funzione universitaria non è qui. Quel che conta è che l’università possa diventare un altissimo strumento di preparazione scientifica e di formazione tecnica, operante in un ambiente già selezionato e basato su di un’autentica comunità di studi e di vita.</p><p class="paragraph" data-counter="3" id="p-3">Innanzitutto quindi la selezione degli studenti. Il fenomeno della inflazione delle scolaresche universitarie si è paurosamente accentuato, per comprensibili ragioni, in questo dopoguerra, ma ha più remote origini e trova, come del resto già trovava, le sue ragioni in una struttura sociale economicamente debole e portata a pascersi della speranza di una futura brillante sistemazione, nel piccolo orgoglio borghese (al quale partecipano anche altre classi sociali) della professione come massima dignità conseguibile nella vita sociale, nella insufficienza qualitativa e quantitativa delle scuole tecniche e professionali. Detto ciò, è comprensibile che il fenomeno sia più sviluppato nel <span about="https://w3id.org/moro/enoam/data/121245/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/mezzogiorno" typeof="deo:Reference">mezzogiorno</span> d’<span about="https://w3id.org/moro/enoam/data/121245/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>.</p><p class="paragraph" data-counter="4" id="p-4">Se il livello intellettuale di questa massa studentesca fosse adeguato alla dignità degli studi universitari, vi sarebbe sempre un grave problema di sistemazione professionale da risolvere, ma, a questo scopo, bisognerebbe battere altra via che non quella che la presente situazione c’impone d’imboccare. Poiché il livello di preparazione culturale della massa degli studenti è del tutto insufficiente e, per una parte, allo stato attuale delle cose non suscettibile di miglioramento, non resta che attuare una più rigorosa selezione tra gli aspiranti all’ammissione nelle Università. Tanto meglio se in questa scelta ormai improrogabile si sarà aiutati da più rigorosi inflessibili criteri di valutazione nei minori ordini di studi, altrimenti però si dovrà fare da noi. Non esiterei a giungere al numero chiuso ed al concorso per l’ammissione all’Università, il quale del resto funziona senza inconvenienti per le Facoltà di Magistero. So bene che anche qui si vuole rendere omaggio alla libertà di scelta, alla personale vocazione degli studenti. In realtà però questa libertà diventa arbitrio irresponsabile in danno non solo dei migliori giovani, ma di quelli stessi per i quali l’esclusione può essere un ancora tempestiva indicazione circa le proprie capacità e le proprie funzioni sociali. </p><p class="paragraph" data-counter="5" id="p-5">Non si dica poi che con ciò si vuole rendere aristocratica l’Università e inaccessibile alle classi sociali meno abbienti. Aristocratica sì la si vuole rendere, ma della aristocrazia dello spirito e della cultura, aperta egualmente a tutte le categorie sociali, dalle quali lo Stato deve ritrarre con opportuna opera di selezione e, dove sia necessario, con tempestivi e sostanziosi aiuti economici, il suo stato maggiore del pensiero e della tecnica. Il quale va quindi reclutato non secondo un inammissibile diritto di successione, ma secondo una ragione di merito. Delle concrete iniziative da promuovere a questo scopo potremo, se occorrerà, tornare ad occuparci così come dei grossi problemi di organizzazione interna universitaria. </p><p class="paragraph" data-counter="6" id="p-6">Qui mi preme porre in rilievo un altro punto strettamente correlativo a questo primo, come l’altro polo di un ordinato sistema di vita e di ricerca scientifica. Ciò presuppone un corpo di studenti non eccessivamente numeroso, qualificato ed affiatato; un sistema di seri aiuti economici concentrati negli studenti bisognosi e meritevoli, in modo da assicurarne la partecipazione alla vita universitaria; un docente posto in tali condizioni economico-sociali da potersi dedicare in modo esclusivo o almeno davvero prevalente alla vita degli studi ed alla formazione scientifica e professionale dei giovani; una organizzazione universitaria che permetta questo prolungato e fecondo vivere insieme dei giovani e dei loro maestri. La lezione, benché estremamente importante come fondamentale indirizzo di studio, non è tutta la vita universitaria, non è tutto l’insegnamento. Esso è anche esercitazione, formazione tecnica, formazione di mentalità adatta allo studio ed anche, si abbia il coraggio di dirlo, educazione intellettuale e morale. Questa è la via per avere una scuola adeguata, una tecnica progredita, un autentico fermento di cultura nella nostra società. Se questo passo avanti si deve fare – ed è cosa più difficile che non sembri a prima vista –, c’è bisogno che l’opinione pubblica si muova in questo senso, che essa lo domandi. Occorre saper accettare volenterosamente i necessari sacrifici di prestigio, e, sovente, d’ingenue illusioni. </p><p class="paragraph" data-counter="7" id="p-7">Si cessi di chiedere ai giovani di laurearsi a qualsiasi costo; si domandi invece che essi siano all’altezza della dignità degli studi universitari.</p></body></html>