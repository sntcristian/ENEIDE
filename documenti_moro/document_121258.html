<!DOCTYPE html>
<html><head><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.258" name="dcterms.relation"/><meta content="10.48678/unibo/aldomoro1.2.1.258" name="dcterms.identifier"/><meta content="Moro, Aldo, Valore comunitario dell’università, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.258." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Valore comunitario dell’università</title>


</head><body><h1>Valore comunitario dell’università</h1><p class="paragraph" data-counter="1" id="p-1">Chi vive nell’Università con un minimo di consapevolezza avverte che la sua opera è proiettata verso il futuro; è, in certo senso, funzionale. La scuola serve alla vita e l’Università in modo speciale per la sua struttura e per la sua caratteristica profondità e maturità umana. Essa offre infatti il modo di cogliere lo spiegarsi della vita sociale nella complessità delle sue esigenze e nelle forze che ne costituiscono l’interno legame. Ed è in essa appunto che si prepara la vita sociale e si temprano le energie che contribuiranno a costituirla.</p><p class="paragraph" data-counter="2" id="p-2">Certamente l’Università è per sua natura un avviamento efficace alla comunità umana con riferimento alle particolari forme di solidarietà, alle tipiche linee secondo le quali si svolge quell’integrazione intelligente ed abile che corrisponde alle diverse facoltà e professioni. Essenzialmente solidaristico è infatti il significato della professione come servizio, particolarmente qualificato per intelligenza e cultura, reso all’uomo, come un rispondere efficacemente a tutta la gamma dei bisogni umani. Esercitare una professione, quale che sia, val quanto stringere un legame sociale, far corrispondere forza a forza, personalità a personalità; val quanto creare, in modo certo non compiuto e tuttavia già largamente efficace, una comunione di vita.</p><p class="paragraph" data-counter="3" id="p-3">Di questo fenomeno solidaristico e, potremmo dire, caritativo viene a partecipare l’Università come processo formativo e preparatorio. Il ripiegarsi dello spirito che raccoglie le sue energie intellettuali e morali, per mettersi nel modo migliore a servizio dell’uomo è già appunto un atto di solidarietà, un processo costitutivo della comunità. Qui, nella preparazione universitaria ch’è insieme fatto tecnico, culturale e spirituale, l’idea dell’unità, della comunione tra gli uomini cessa di apparire, come altrimenti troppo spesso ed ingiustamente avviene, una costruzione teorica, un’escogitazione astratta ed essa si concreta ed avviva nella realtà istruttiva di collegamenti, d’interferenze, di apporti necessari dell’uno alla vita dell’altro, dell’uomo colto ed abile all’uomo considerato nelle esigenze sue più sottili e più difficili a soddisfare.</p><p class="paragraph" data-counter="4" id="p-4">Questo servire (ch’è poi un ricondurre a sé e quindi anche un guidare con piena responsabilità) si concreta e, per così dire, si infrange nelle singole attività professionali ciascuna con il suo significato. E ciascuna esprime, se vi si sappia guardare dentro, una esigenza comunitaria e ciascuna richiama ad una necessità dalla cui morsa una mano umana ed una intelligenza umana possono liberare; ciascuna fa presente una deficienza che non può essere eliminata se non nella società, se non accettando la società come sistema d’integrazioni reciproche ed alcune particolarmente qualificate e responsabili. </p><p class="paragraph" data-counter="5" id="p-5">Che si provveda alla salute dell’uomo o che si costruisca l’ambiente della sua vita familiare o del suo sviluppo economico o che gli si renda giustizia o che se ne soddisfi l’esigenza di sapere e di formarsi come uomo, in ogni caso è sempre un servire l’uomo con una particolare insostituibile competenza, un completarne la vita mediante un complesso inserimento sociale, uno sviluppare in forma costruttiva, come un gioco leggero, un legame sociale.</p><p class="paragraph" data-counter="6" id="p-6">Questa non è tutta la comunità umana, certamente, ma ne è una parte notevole. Sotto questo profilo quindi l’Università prepara la comunità in aspetti di grande rilievo e la rende possibile. </p><p class="paragraph" data-counter="7" id="p-7">L’efficacia dell’insegnamento comunitario dell’Università s’identifica quindi con l’efficacia di essa come organismo di cultura e di preparazione tecnica. Più alto ed illuminante è questo insegnamento, più e meglio l’Università viene costituendo dal profondo la comunità umana e più saldamente si vengono stringendo i legami sociali. Ancora una volta l’Università è tanto più utile ed efficace in ordine alla sua missione sociale, quanto più è se stessa. Che ci sia verità nella vita universitaria ed essa sarà strumento di educazione, fermento sociale, fatto, al di fuori di ogni schema partigiano, profondamente politico.</p><p class="paragraph" data-counter="8" id="p-8">Ma l’Università non è soltanto questo protendersi verso l’avvenire e prepararlo nella severa disciplina degli studi. Essa è vita in atto come comunione di persone che in diverse posizioni cooperano verso un medesimo fine, che, mentre si preparano per i compiti di domani, già oggi vivono con una sensibilità per il proprio ambiente, secondo ideali e regole orientatrici. Caratterizzata com’è dalla sua finalità di preparazione culturale e tecnica, l’Università è un organismo vivo; una comunità che ha in sé tutti i problemi di rapporto e tutte le capacità di soluzione che sono propri della più vasta organizzazione sociale nella quale essa è inserita. La comunità sociale attinge dunque orientamenti ed energie relativi al suo sommo problema, al suo comporsi cioè in unità, dall’Università anche considerata in questo suo secondo aspetto. Come l’esperienza culturale dello studente, come il suo acquisire abilità e competenza professionale è un avviamento alla comunità, è un imparare il legame tra uomo e uomo, così il contatto tra studenti in una età tanto viva e ricca ed il legame tra maestro e discepolo, fanno spiegare alla coscienza del giovane la vita associata con i suoi problemi ed i suoi ideali. </p><p class="paragraph" data-counter="9" id="p-9">Non possiamo qui precisare ed esemplificare. Ma basta avere un minimo di esperienza della vita universitaria, per cogliere il valore educativo dei rapporti che in essa si stabiliscono. E non diciamo solo del generico rapporto tra uomo ed uomo, che è avviamento fondamentale, ma, per esempio, dei rapporti di organizzazione universitaria e di difesa sindacale di interessi studenteschi, che sono poi rapporti fondamentalmente politici. E così si pensi ai problemi assistenziali che si pongono nella vita universitaria e di fronte ai quali il giovane prende coscienza dei problemi delle classi, delle differenze sociali, dei bisogni che costituiscono un aspetto patologico ed innaturale della vita umana. E si potrebbe continuare. Ma la conclusione è ormai agevole: l’Università è una comunità umana particolarmente caratterizzata, un luogo ove si pongono problemi, una riserva di energie, un principio di consapevolezza. Non è, essa, tutta la realtà, ma è un potente osservatorio aperto su di essa. Se oggi più complesse e difficili a costruire sono le strutture della società, se, nel mentre si fa più grande l’ansia comunitaria, più si accumulano gli ostacoli alla concreta realizzazione della comunità, occorre ancora fare appello all’Università, alla sua consapevolezza, alla sua serietà, al suo impegno educativo, alla cultura ed alla vita universitaria poste a servizio dell’uomo nella sua più alta esperienza, quella sociale.</p></body></html>