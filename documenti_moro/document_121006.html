<!DOCTYPE html>
<html><head><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.006" name="dcterms.relation"/><meta content="10.48678/unibo/aldomoro1.2.1.006" name="dcterms.identifier"/><meta content="Moro, Aldo, Una testimonianza sociale, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.006." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Una testimonianza sociale</title>


</head><body><h1>Una testimonianza sociale</h1><p class="paragraph" data-counter="1" id="p-1">	Le molteplici esigenze dei tempi in cui viviamo sospingono i cattolici verso posizioni ben definite, nelle quali essi si trovano soli o quasi a sostenere la lotta per l’affermazione dei valori spirituali e per una reintegrazione seriamente umanistica della società. Questa è una posizione veramente difficile per la necessità di rispondere all’interno ad esigenze diverse e spesso contraddittorie e di esplicare verso l’esterno l’azione più efficace, più piena di tensione, più larga di comprensione, più ricca di forze emotive, più sapientemente ideologica e perciò più pronta ad aderire ai complicati processi dello spirito umano. In concreto questa azione, contrariamente a quel che sarebbe dato prevedere, riesce a fatica ad assicurare la sua necessaria compattezza, ad assicurarla soprattutto così spontanea e sentita, che non ne sia per nulla minacciata la vivacità originale con la quale si presenta a combattere altre ideologie né diminuito l’interesse che la sua storia gloriosa e l’entità dei consensi che raccoglie possono legittimare. </p><p class="paragraph" data-counter="2" id="p-2">	Manca purtroppo ai cattolici una adeguata chiarezza di idee intorno al valore della posizione che essi son chiamati ad assumere, agli impegni che comporta, ai sacrifici che richiede, soprattutto alla posta in gioco, che è la vitalità storica di una fede destinata ad operare in mezzo a complesse sconcertanti vicende ed a dominarle. Veramente questa storia, di cui siamo dopo tutto gli attori, e gli attori responsabili, può travolgere tutto nel suo corso vorticoso, cioè non solo una struttura economica, od un certo assesto dei rapporti sociali, o i modi tradizionali di comportarsi o di esigere comportamenti altrui, il mondo insomma, sia pur gradito e caro, degli elementi esterni e contingenti della nostra civiltà, ma le ragioni essenziali di vita e la concezione dell’uomo e del mondo.</p><p class="paragraph" data-counter="3" id="p-3">	Che sia così non possiamo né stupirci, né dolerci, poiché la verità si conquista e si conserva con una lotta senza quartiere; ma dobbiamo prendere coscienza di questa realtà che è – ed i tempi radicalmente rivoluzionari la rendono ora più vera che mai – e predisporre le nostre misure, per non trovarci impreparati e sfasati per il combattimento che ci aspetta e che non possiamo rifiutare. </p><p class="paragraph" data-counter="4" id="p-4">	Sfasati soprattutto, perché non ci sarebbe impotenza più grave per noi né condanna più certa, che se noi ci trovassimo in un’ora come questa smorti, distratti, senza aderenza alla realtà storica, senza mordente, incapaci di capire noi stessi la verità di cui siamo così spesso deboli testimoni e gli altri. Noi possiamo comprendere di più il radicale rifiuto o la confessata, magari dolorante, incapacità a credere per questa fede, che la tiepidezza e la debolezza che nascono, per inintelligenza e mancanza di coraggio, là dove tutto lascerebbe attendere l’ardore di una fede capace di muovere le montagne. Com’è spesso ridotto esangue è stanco il nostro cristianesimo, come si accontenta facilmente di formule e formule, come cede presto del suo slancio al primo ostacolo che incontra e si scandalizza e si accascia là dove dovrebbero eccitarsi tutte le energie di bene e si nasconde in miti falsi e bugiardi per chiudere gli occhi alla realtà e provare scusanti alla propria debolezza!</p><p class="paragraph" data-counter="5" id="p-5">	La nostra posizione è difficile, perché dobbiamo combattere con le armi della persuasione mitologie pagane che allignano nella religione dello spirito e restituire agli uomini, perché sappiamo qual è la loro strada ed abbiamo coraggio di percorrerla, il senso fascinatore dell’essenziale. Riusciremo?</p><p class="paragraph" data-counter="6" id="p-6">	Dobbiamo riuscire, perché oggi come non mai è necessario avere un cristianesimo puro ed autentico, dal quale possano sprigionarsi tutte le energie capaci di dare un senso spirituale al nostro mondo.</p><p class="paragraph" data-counter="7" id="p-7">	Dio viene con l’aiuto della purezza intransigente delle nostre intenzioni ed azioni, della nostra esperienza di spregiudicatezza, di coraggio, di vigoroso possesso dell’avvenire. Qualche cosa è necessario lasciare indietro nel nostro procedere e noi dobbiamo sapere abbandonare quel che non ha carattere essenziale ed appesantisce e rende difficile il nostro cammino. Soltanto un’idea cristiana autentica, che non si inganna, che non inganna, che non conosce facili accomodamenti, può superare questa grave crisi della civiltà moderna giunta al suo punto culminante.</p><p class="paragraph" data-counter="8" id="p-8">	Il problema oggi è di essere o non essere ed è problema che si risolve nella vita sociale. Ora non vogliamo sapere, perché mai il nostro tempo traduca così vivacemente ed immediatamente in termini sociali, e spesso politici, ogni problema umano. Questa è però una innegabile realtà e ci impone una straordinaria agilità di movimenti e larghezza di visione. Bisogna che i cattolici si convincano che non sono mai in gioco soltanto crisi ministeriali o questioni monetarie. In queste cose si gioca la libertà e capacità di diffusione della propria fede, ma soprattutto la sua attitudine a dominare il mondo, a costruirlo ed a ricostruirlo, ad ordinare i rapporti umani per una meta di benessere, di giustizia e di pace. Senza indagare il perché, è certo che oggi il mondo ci domanda queste opere a testimonianza della nostra fede. </p></body></html>