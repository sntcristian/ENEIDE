<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.012" name="dcterms.relation"/><meta content="10.48678/unibo/aldomoro1.3.2.012" name="dcterms.identifier"/><meta content="Moro, Aldo, [Discorso tenuto alla Rai sulla situazione economica], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.012." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Discorso tenuto alla Rai sulla situazione economica</title>
<div id="mentionMeta"><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/partito-socialista-italiano" typeof="foaf:Organization"/><meta about="https://w3id.org/moro/enoam/data/partito-socialista-italiano" content="Partito Socialista Italiano" property="rdfs:label"/><meta about="https://w3id.org/moro/enoam/data/partito-socialista-italiano" property="owl:sameAs" resource="http://www.wikidata.org/entity/Q590750"/></div>

<div id="footnoteMeta"><meta about="https://w3id.org/moro/enoam/data/michele-cento" typeof="foaf:Person"/><meta about="https://w3id.org/moro/enoam/data/michele-cento" content="Michele Cento" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>Discorso tenuto alla Rai sulla situazione economica</h1><p class="paragraph" data-counter="1" id="p-1">Desidero rivolgermi oggi, per il cortese tramite della televisione, a tre mesi circa dalla costituzione del Governo che ho l'onore di presiedere, all'intero popolo italiano, a coloro che hanno votato per i partiti che sostengono il Governo come a coloro che hanno dato il loro consenso a partiti che l'avversano. Desidero rivolgermi in questo momento agli italiani come singoli nella loro autonomia e responsabilità ed insieme ad essi in quanto hanno una posizione ed una funzione nella vita economica e sociale della Nazione e vi partecipano attraverso varie organizzazioni ed associazioni ed in particolare quelle sindacali. Infatti a tutto il Paese il Governo deve rendere conto del suo operato e chiarire la sua valutazione della situazione e, conseguentemente, i suoi propositi. Ed a tutti i cittadini il Governo chiede comprensione e collaborazione, sempre necessari, ma assolutamente indispensabili in questo momento difficile, che può e dev'essere superato non nell'interesse del Governo ma della intera collettività. Questo collegamento e questo appello del Governo all'intera Nazione risponde alla sua funzione e responsabilità costituzionale. Il Governo infatti non è di alcuni, singoli o gruppi, ma di tutti gli italiani. Ma rispondono essi anche all'esigenza di una solidarietà, mancando la quale non il Governo sarebbe condannato, ma la Nazione italiana vedrebbe compromesso il suo rapido e promettente sviluppo economico, sociale e politico. </p><p class="paragraph" data-counter="2" id="p-2">Questa posizione naturalmente non significa che il Governo stia per perdere quella netta fisionomia politica con la quale si è costituito e presentato in Parlamento ed in vista della quale si è delineata una maggioranza di fronte alle minoranze. Il Governo è costituito da partiti che hanno affinità di giudizio sui problemi del Paese, sugli strumenti adatti per risolverli, sulla possibilità e necessità di realizzare, attraverso una vasta mobilitazione democratica, una società libera e giusta. Una società, in <span about="https://w3id.org/moro/enoam/data/132012/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, veramente libera e veramente giusta. Ecco perché, accanto a partiti che hanno governato per anni il nostro Paese, si colloca ora il <span about="https://w3id.org/moro/enoam/data/132012/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/partito-socialista-italiano" typeof="deo:Reference">Partito Socialista Italiano</span> e con esso nuove forze popolari arricchiscono e difendono lo Stato democratico come espressione di libertà ed organismo capace di promuovere, nella libertà permanentemente garantita per tutti, una giusta partecipazione dei cittadini ed in particolare delle categorie lavoratrici al potere politico ed alla ricchezza e cultura della collettività nazionale. Per questo il Governo ha e vuole avere un programma che è di progresso e di reale rinnovamento nella libertà. Esso, rispettando tutte le libertà e le differenziate posizioni che sono nella società italiana e che la Costituzione repubblicana garantisce, vuole spingere in avanti il nostro Paese, superare gradualmente disarmonie ed ingiustizie, portare più in alto quelli che sono ancora in basso, inserire nel circuito del potere, del benessere, della dignità, della cultura quelli che ne sono ancora in qualche misura estraniati. </p><p class="paragraph" data-counter="3" id="p-3">Da qui un programma di riforme delle quali s'intravede il disegno e s'inizia l'attuazione in un processo di sviluppo che ha da essere, per riuscire, serio, meditato ed accortamente misurato nel tempo. Così vogliamo dare un più ricco ed ampio contenuto alle autonomie locali fino alle Regioni, per attribuire una più diretta e penetrante responsabilità ai cittadini per la gestione di interessi comuni; vogliamo una scuola bene strutturata e largamente accessibile a tutti, per assicurare una vasta base di cultura e la migliore selezione per le più qualificate funzioni sociali; vogliamo uno sforzo per dare una casa confortevole a tutti gli italiani; per dotare il Paese di una attrezzatura ed organizzazione sanitaria adeguata; per sviluppare organicamente la previdenza fino a farne uno strumento effettivo di sicurezza sociale. Vogliamo un'agricoltura moderna, competitiva, dotata di attrezzature e sostegni efficaci, fondata su più giusti ed umani rapporti contrattuali. E vogliamo uno Stato autorevole che sia al di sopra di posizioni ed interessi particolari, ma uno Stato veramente democratico e libero, con una efficiente ed ordinata amministrazione degli interessi comuni. </p><p class="paragraph" data-counter="4" id="p-4">lo vi confermo dunque i propositi del Governo i quali non possono, io credo, non essere condivisi. Ma debbo pure dirvi che la graduale realizzazione di questi obiettivi, per la quale siamo fortemente impegnati, diverrebbe impossibile, se non fosse assicurata quella che è la premessa necessaria della giustizia sociale e del progresso e cioè la consistenza crescente della ricchezza nazionale che dev'essere meglio utilizzata e distribuita, la continuità dello sviluppo produttivo in uno stabile sistema economico senza inflazione. Il Governo si è costituito, sapendo di avere dinanzi gravi difficoltà da affrontare e fidando che, per il suo impegno e per il senso di responsabilità dei cittadini e dei gruppi, la sfavorevole congiuntura potesse essere superata, per avviare il Paese verso un nuovo ordinato e giusto sviluppo economico e sociale. </p><p class="paragraph" data-counter="5" id="p-5">In realtà l'<span about="https://w3id.org/moro/enoam/data/132012/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> attraversa un momento delicato che va fronteggiato con compostezza ed energia. Un momento di difficoltà in un processo di sviluppo per il quale vi sono ancora tutte le premesse. Esso è caratterizzato dalla mobilità dei prezzi, dal disavanzo della bilancia dei pagamenti, dalla stasi del mercato finanziario, dalla insufficienza globale della produzione nazionale a fronteggiare l'accresciuta domanda, da una nostra diminuita capacità competitiva per le esportazioni. Le nostre risorse sono oggi, dunque, insufficienti per venire incontro subito a tutte le esigenze che, per la collettività e per singoli, per senso di giustizia, per ragioni di dignità si vorrebbe vedere soddisfatte. </p><p class="paragraph" data-counter="6" id="p-6">Si è sperato che il processo di sviluppo, che abbiamo registrato, potesse essere rapido e sicuro in una misura che si è rivelata impossibile. Bisogna che esso sia invece più ordinato e controllato proprio perché esso non si dissolva e non si debba rinunziare alla nuova e grande possibilità che è offerta al popolo italiano. Ad essa non è possibile e non è necessario rinunziare. Tutt'altro: ma si deve riconsiderare il modo per raggiungere sicuramente questo importante e giusto obiettivo. A questo fine, che è la garanzia di un più degno ed umano avvenire del popolo italiano, sono necessari l'iniziativa, la fermezza, il senso di responsabilità del Governo. Ma sono parimenti necessari l'impegno ed il senso di responsabilità dei cittadini. </p><p class="paragraph" data-counter="7" id="p-7">Tutti dobbiamo fare il nostro dovere, tutti dobbiamo prendere la nostra parte di sacrificio. Senza questa generale comprensione e generosità, e naturalmente in proporzione della posizione di ciascuno, lo sforzo per la salvezza del Paese risulterebbe vano. Siamo dunque tutti impegnati, Governo, categorie, singoli cittadini, ad ottenere con un'azione responsabile e coordinata, nel minor tempo possibile, un risollevamento della situazione economica come premessa ad un nuovo balzo in avanti sul terreno economico, sociale e politico. Ma perché ciò avvenga, perché non si apra la inutile gara tra prezzi e retribuzioni nella quale si dissolve il tessuto economico e sociale della Nazione, perché il disordine che nasce dal prevalere degli egoismi e delle posizioni di indifferenza non comprometta, in una facile accusa d'insufficienza, la stessa democrazia politica, è necessario fare ora, ciascuno al proprio posto di responsabilità, tutto quello che è necessario per risanare la situazione. </p><p class="paragraph" data-counter="8" id="p-8">Facciamo appello al senso di responsabilità degli onesti operatori economici e dei lavoratori in un quadro di opportuno coordinamento che non comporta il soffocamento di nessuno; e neppure della privata iniziativa della quale abbiamo detto il valore e riconosciuti i diritti, ma indica la via del ragionevole e giusto incontro degli interessi particolari nell'interesse di tutti e nello sviluppo ordinato dell'economia nazionale. Ecco perché il Governo ha predisposto un bilancio fondato sul contenimento nella maggior misura possibile della spesa pubblica con un diminuito disavanzo. Ecco perché il Governo ha deliberato delle misure anticongiunturali che ha sottoposto, per la ratifica o per l'approvazione, al Parlamento<sup><a href="#curatornote-1" id="curatornote-ref-1">[1]</a></sup>. Tali misure, mentre da un lato contemplano il controllo, mediante opportuni interventi, dei prezzi di alcuni generi alimentari di prima necessità, dall'altro tendono a ridurre il ritmo di incremento di alcuni consumi non essenziali, ma utilizzando il risparmio reso così disponibile per lo sviluppo della produzione soprattutto nel Mezzogiorno e per l'incremento dell'offerta sia interna sia per l'esportazione. </p><p class="paragraph" data-counter="9" id="p-9">La prima nostra preoccupazione è di assicurare la continuità e lo sviluppo dell'occupazione, premessa di un giusto ed umano assetto dei rapporti sociali. Chi subisce una limitazione, sappia che ciò serve per riequilibrare la situazione e continuare sulla via del progresso, ed in modo sempre più diffuso ed equo, del popolo italiano, pensi che il sacrificio di oggi è la condizione per la prosperità di domani, mentre chi voglia avere caparbiamente, disordinatamente tutto ora, fa venir meno le condizioni dello sviluppo e della giusta distribuzione della ricchezza nazionale. Il Governo sa di potere e dovere interpretare la situazione in tutta la sua complessità, di doverne prevedere gli sviluppi, apprestare i rimedi, indicare le esigenze a tutti gli italiani. Esso farà con fermezza tutto il suo dovere. È il nostro un governo democratico che non riassorbe in sé, proprio perché tale, tutte le forze sociali. Ma proprio perché democratico, proprio perché libero da influenze di particolari interessi, può chiedere a cittadini ed organizzazioni quella libera e responsabile collaborazione che valga a salvare il Paese dall'inflazione e dalla depressione per assicurarne lo sviluppo nello spirito delle sue recenti deliberazioni, perciò, esso promuoverà l'incontro onesto e chiarificatore con i sindacati dei lavoratori e gli operatori economici. Ci si può sempre rinchiudere nel proprio egoismo. Ma ciò non può, non deve avvenire. È comune la sorte degli italiani; è nelle nostre mani, nelle mani di tutti noi, l'avvenire del Paese. lo credo che questa necessaria solidarietà sia possibile. Per questo mi rivolgo a voi. Non desidero nascondervi la delicatezza della situazione presente ed i rischi che incombono su di noi, sul nostro benessere, sulla nostra posizione di Paese prospero inserito in una economia aperta. Ma voglio anche dirvi la mia fiducia nella vostra comprensione e collaborazione, la mia certezza che faziosità ed egoismo non abbiano a prevalere. E voglio dirvi insieme la mia convinzione che la nostra è solo una difficile crisi di crescenza e non il segno della stanchezza e della decadenza. Basterà restare fermi ed uniti per superare le presenti difficoltà e riprendere ordinatamente il cammino dello sviluppo, della giustizia, del progresso del nostro Paese. </p><ol id="curatorNotes"><li about="https://w3id.org/moro/enoam/data/132012/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Si tratta dei decreti legge approvati dal governo il 23 febbraio 1964 che stabiliscono l’aumento dei prezzi della benzina, un’imposta d’acquisto sulle automobili (tra le voci che certamente più avevano pesato nei due anni precedenti nel determinare uno squilibrio nella bilancia dei pagamenti, poiché tra il 1962 e il 1963 le immatricolazioni erano cresciute del 44%), una limitazione alla vendita a rate, un nuovo per regime per la cedolare d’acconto per le azioni nominali e un inasprimento della cedolare secca per le azioni al portatore. Si tratta di misure che puntano a contenere i consumi per salvaguardare la moneta e arginare l’inflazione, che fanno il seguito alla stretta creditizia già impostata dal governatore della Banca d’Italia Guido Carli nell’autunno del 1963 e ritoccata ancora nel febbraio 1964. <a href="#curatornote-ref-1">↑</a></li></ol></body></html>