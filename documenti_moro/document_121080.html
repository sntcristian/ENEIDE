<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.080" name="dcterms.relation"/><meta content="10.48678/unibo/aldomoro1.2.1.080" name="dcterms.identifier"/><meta content="Moro, Aldo, Osservatorio 1 (dicembre 1946), in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.080." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Osservatorio 1 (dicembre 1946)</title>
<div id="mentionMeta"><meta about="https://w3id.org/moro/enoam/data/tristan-tzara" typeof="foaf:Person"/><meta about="https://w3id.org/moro/enoam/data/tristan-tzara" content="Samuel Rosenstock" property="rdfs:label"/><meta about="https://w3id.org/moro/enoam/data/tristan-tzara" property="owl:sameAs" resource="http://www.wikidata.org/entity/Q16409"/><meta about="https://w3id.org/moro/enoam/data/tristan-tzara" content="Rosenstock, Samuel" property="skos:prefLabel"/></div>

<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/ doco: http://purl.org/spar/doco/"><h1>Osservatorio 1 (dicembre 1946)</h1><p class="paragraph" data-counter="1" id="p-1">Ne «L’Unità»<sup><a href="#curatornote-1" id="curatornote-ref-1">[1]</a></sup> del 17 novembre è riportata un’intervista de poeta romeno <span about="https://w3id.org/moro/enoam/data/121080/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/tristan-tzara" typeof="deo:Reference">Tristan Tzara</span><sup><a href="#curatornote-2" id="curatornote-ref-2">[2]</a></sup>, il quale dichiara «<span about="https://w3id.org/moro/enoam/data/121080/v1/quote-2" class="quote" id="quote-2" typeof="doco:TextChunk">… Noi scrittori comunisti consideriamo l’uomo come il centro di ogni attività e come il fine supremo dei nostri sforzi …</span>». E più in là «<span about="https://w3id.org/moro/enoam/data/121080/v1/quote-3" class="quote" id="quote-3" typeof="doco:TextChunk">… Alla borghesia che dice: “individuo” il comunismo risponde: “l’uomo”</span>»<sup><a href="#curatornote-3" id="curatornote-ref-3">[3]</a></sup>. </p><p class="paragraph" data-counter="2" id="p-2">Ora certamente nella polemica antiborghese, e cioè anti-individualistica e antiegoistica, non possiamo come cristiani non essere consenzienti. Si tratta di vedere quale mondo noi vogliamo sostituire a questo che la storia ha condannato. All’individuo isolato senza dubbio noi vogliamo far succedere l’uomo che non può non essere sociale. Ma il problema è proprio di saperne salvare «l’anima», mentre esso si tuffa, com’è suo dovere, nella vita sociale ed instaura in essa rapporti che, per essere umani, debbono restare liberi ed originali. Il problema è di dar vita ad una umanità nella quale l’uomo si doni, ma non si perda. E che sia tanto ardua e pericolosa questa prova, dimostra, oltre tutto, <span about="https://w3id.org/moro/enoam/data/121080/v1/mention-3" class="mention person" id="mention-3" property="dcterms:references" resource="https://w3id.org/moro/enoam/data/tristan-tzara" typeof="deo:Reference">Tzara</span> stesso, quando afferma: «<span about="https://w3id.org/moro/enoam/data/121080/v1/quote-4" class="quote" id="quote-4" typeof="doco:TextChunk">Noi viviamo in un’epoca in cui l’uomo s’appartiene meno che mai, in cui è giudicabile della totalità dei suoi atti, non più soltanto dinanzi ad una coscienza: la sua; ma dinanzi alla coscienza collettiva di tutti coloro che vogliono farla finita con un mostruoso sistema di schiavitù, di fame e di terrore</span>». </p><p class="paragraph" data-counter="3" id="p-3">Quale siano le incognite di una «coscienza collettiva», per quanto leali siano le intenzioni, per quanto essa includa un’istanza naturalmente cristiana, non è chi non veda. Certo questo è il grande problema del nostro tempo e questo è il nostro compito, nel quale anche noi, come uomini, possiamo fallire. Ma vogliamo che almeno si riconosca la sincerità del nostro intento e la complessità della nostra prospettiva. Quando lottiamo, per conciliare le esigenze della socialità con quelle della personalità, per salvare l’uomo dagli ingranaggi, sempre più complicati, della vita collettiva, la nostra non è debolezza magari colorita di inconfessato egoismo, ma umana e cristiana trepidazione per l’uomo, creatore libero e responsabile di un’umanità solidale e differenziata.</p><ol id="curatorNotes"><li about="https://w3id.org/moro/enoam/data/121080/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> “L’Unità”, quotidiano, organo del partito comunista italiano, fondato nel 1924.  <a href="#curatornote-ref-1">↑</a></li><li about="https://w3id.org/moro/enoam/data/121080/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Tristan Tzara (1896-1963), pseudonimo di Samuel Rosenstock, artista rumeno e scrittore in lingua francese, fondatore del dadaismo. <a href="#curatornote-ref-2">↑</a></li><li about="https://w3id.org/moro/enoam/data/121080/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Il riferimento è all’intervista a Tristan Tzara firmata da Luigi Cavallo, <em>Alla borghesia che dice: individuo il comunismo ha risposto: l’uomo</em>, “L’Unità”, 17 novembre 1946. <a href="#curatornote-ref-3">↑</a></li></ol></body></html>