<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.2.237" name="dcterms.relation"/><meta content="10.48678/unibo/aldomoro1.4.2.237" name="dcterms.identifier"/><meta content="Moro, Aldo, Un’Europa a due velocità , in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Il ritorno al centro-sinistra e la “solidarietà nazionale” (giugno 1973 – maggio 1978), a cura di Guido Formigoni e Agostino Giovagnoli, edizione e nota storico-critica di Chiara Zampieri, Bologna, Università di Bologna, 2021. DOI: https://doi.org/10.48678/unibo/aldomoro1.4.2.237." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il ritorno al centro-sinistra e la “solidarietà nazionale” (giugno 1973 – maggio 1978), 2021" name="description"/><title>Un’Europaa due velocità</title>
<div id="mentionMeta"><meta about="https://w3id.org/moro/enoam/data/europa" typeof="dcterms:Location"/><meta about="https://w3id.org/moro/enoam/data/europa" content="Europa" property="rdfs:label"/><meta about="https://w3id.org/moro/enoam/data/europa" property="owl:sameAs" resource="http://www.wikidata.org/entity/Q46"/><meta about="https://w3id.org/moro/enoam/data/regno-unito" typeof="dcterms:Location"/><meta about="https://w3id.org/moro/enoam/data/regno-unito" content="Gran Bretagna" property="rdfs:label"/><meta about="https://w3id.org/moro/enoam/data/regno-unito" property="owl:sameAs" resource="http://www.wikidata.org/entity/Q145"/><meta about="https://w3id.org/moro/enoam/data/roma" typeof="dcterms:Location"/><meta about="https://w3id.org/moro/enoam/data/roma" content="Roma" property="rdfs:label"/><meta about="https://w3id.org/moro/enoam/data/roma" property="owl:sameAs" resource="http://www.wikidata.org/entity/Q220"/><meta about="https://w3id.org/moro/enoam/data/germania-ovest" typeof="dcterms:Location"/><meta about="https://w3id.org/moro/enoam/data/germania-ovest" content="Germania ovest" property="rdfs:label"/><meta about="https://w3id.org/moro/enoam/data/germania-ovest" property="owl:sameAs" resource="http://www.wikidata.org/entity/Q713750"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia " property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/francia" typeof="dcterms:Location"/><meta about="https://w3id.org/moro/enoam/data/francia" content="Francia" property="rdfs:label"/><meta about="https://w3id.org/moro/enoam/data/francia" property="owl:sameAs" resource="http://www.wikidata.org/entity/Q142"/><meta about="https://w3id.org/moro/enoam/data/charles-de-gaulle" typeof="foaf:Person"/><meta about="https://w3id.org/moro/enoam/data/charles-de-gaulle" content="Charles De Gaulle" property="rdfs:label"/><meta about="https://w3id.org/moro/enoam/data/charles-de-gaulle" content="http://www.wikidata.org/entity/Q2042" property="owl:sameAs" resource="http://www.wikidata.org/entity/Q2042"/><meta about="https://w3id.org/moro/enoam/data/charles-de-gaulle" content="De Gaulle, Charles" property="skos:prefLabel"/><meta about="https://w3id.org/moro/enoam/data/sergio-fenoaltea" typeof="foaf:Person"/><meta about="https://w3id.org/moro/enoam/data/sergio-fenoaltea" content="Sergio Fenoaltea" property="rdfs:label"/><meta about="https://w3id.org/moro/enoam/data/sergio-fenoaltea" property="owl:sameAs" resource="http://www.wikidata.org/entity/Q3956111"/><meta about="https://w3id.org/moro/enoam/data/sergio-fenoaltea" content="Fenoaltea, Sergio" property="skos:prefLabel"/><meta about="https://w3id.org/moro/enoam/data/comunita-economica-europea" typeof="foaf:Organization"/><meta about="https://w3id.org/moro/enoam/data/comunita-economica-europea" content="Comunità economica europea" property="rdfs:label"/><meta about="https://w3id.org/moro/enoam/data/comunita-economica-europea" property="owl:sameAs" resource="http://www.wikidata.org/entity/Q52847"/></div>

<div id="footnoteMeta"><meta about="https://w3id.org/moro/enoam/data/chiara-zampieri" typeof="foaf:Person"/><meta about="https://w3id.org/moro/enoam/data/chiara-zampieri" content="Chiara Zampieri" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>Un’Europa a due velocità </h1><p class="paragraph" data-counter="1" id="p-1">Cattive notizie, dunque,
      per l’<span about="https://w3id.org/moro/enoam/data/142237/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/europa" typeof="deo:Reference">Europa</span>. Benché il dibattito in corso sulla situazione
      italiana abbia limitato la risonanza della decisione britannica
      relativamente alle elezioni del Parlamento europeo<sup><a href="#curatornote-1" id="curatornote-ref-1">[1]</a></sup>, non è
      sfuggito certamente che un evento importante, lungamente atteso ed
      apparso, infine, sicuro ed imminente, stava per uscire
      dall’attualità politica, per ridiventare in qualche modo una
      speranza per il domani. </p><p class="paragraph" data-counter="2" id="p-2">Sul piano formale non è detta
      l’ultima parola, ma sembra difficile ormai che le cose possano
      evolvere in modo positivo. Si tratta di un rinvio forse non breve. Si
      placheranno quindi, nell’immediato, le dispute sui sistemi
      elettorali e si allontanerà la prospettiva di un processo unitario,
      finalmente presidiato da una manifestazione di volontà popolare,
      anche se con sbocchi ancora limitati dalla competenza dei governi
      nazionali. </p><p class="paragraph" data-counter="3" id="p-3">Noi abbiamo esaltato, a suo tempo, la decisione di
      procedere all’elezione diretta, presa non senza fatica, nel corso
      di numerosi Consigli europei, uno dei quali, proprio per deliberare sul
      principio e sulla data, tenuto a <span about="https://w3id.org/moro/enoam/data/142237/v1/mention-12" class="mention place" id="mention-12" property="dcterms:references" resource="https://w3id.org/moro/enoam/data/roma" typeof="deo:Reference">Roma</span>. Noi abbiamo per primi ratificato la
      risoluzione. Noi abbiamo fatto dell’unità europea un cardine
      della nostra politica. La nostra delusione è perciò grande.
      Bisognerà ricominciare a premere, perché un fatto, malgrado
      tutto, così significativo, mai escluso in linea di principio, ma
      sempre in concreto impedito, si collochi, finalmente, tra i pochi elementi
      dinamici di una situazione altrimenti, in certa misura, stagnante.
      Converrà fare però, a questo punto, alcune considerazioni. </p><p class="paragraph" data-counter="4" id="p-4">È
      giusto rilevare che l’ostacolo, il quale sbarra il nostro cammino,
      proviene dalla <span about="https://w3id.org/moro/enoam/data/142237/v1/mention-19" class="mention place" id="mention-19" property="dcterms:references" resource="https://w3id.org/moro/enoam/data/regno-unito" typeof="deo:Reference">Gran Bretagna</span>, da tempo la più tiepida, la più
      problematica, la più incerta su ogni sviluppo dell’entità
      europea ed in particolare su questo. È onesto però rilevare
      l’intrico delle difficoltà nelle quali il governo britannico
      si dibatte. Ed è onesto altresì riconoscere che una
      consultazione elettorale generale, correlata a tematiche europee, ancora
      d’incerti contorni, invece che a tematiche nazionali, crea problemi
      per tutti, soprattutto in presenza di difficili sviluppi politici, tuttora
      in corso quasi dovunque. </p><p class="paragraph" data-counter="5" id="p-5">Insomma una mobilitazione popolare per
      l’<span about="https://w3id.org/moro/enoam/data/142237/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/europa" typeof="deo:Reference">Europa</span> sembra meno agevole da realizzare che non per obiettivi e
      problemi degli Stati nazionali ed invece il suo risultato non potrebbe non
      essere influente su situazioni, nel contesto europeo, caratterizzate dal
      confronto tra schieramenti distanti, l’uno dall’altro, per
      lievi margini, da scadenze elettorali vicine, certe o probabili, dalla
      proposizione di novità politiche di vasta portata. </p><p class="paragraph" data-counter="6" id="p-6">Segni
      incoraggianti vi sono per quanto riguarda l’economia della Gran
      Bretagna, ma non si può dimenticare che in quel Paese un classico
      sistema maggioritario, che di regola almeno assicura stabilità
      politica, da qualche tempo sembra incapace di ottenere questo risultato
      sino al punto che si deve fare ricorso ora ad una coalizione, sia pure
      « sui generis », cioè ad un dato che suole contrassegnare,
      non senza critiche e polemiche, l’opposto sistema proporzionale.
      Converrà comunque tener presenti, al di là dell’argomento
      che oggi ci occupa, questi elementi che sono espressione, in una
      esperienza abbastanza vasta, di un momento critico che avremmo torto a
      sottovalutare. </p><p class="paragraph" data-counter="7" id="p-7">Questa riflessione mi serve per dire che queste
      elezioni avrebbero certo creato, a più d’uno, problemi sul
      fronte interno, aggiungendo peraltro che nessuno di noi avrebbe, per
      questo, pensato e, vorrei dire, osato di dilazionare ancora, di far pesare
      sulla sorte dell’<span about="https://w3id.org/moro/enoam/data/142237/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/europa" typeof="deo:Reference">Europa</span> anche rispettabili difficoltà delle
      politiche nazionali. E forse questa nostra determinazione esprime la
      consapevolezza che, se pure costa qualche cosa fare avanzare
      l’unità europea, se ne è poi ripagati per la
      possibilità di affrontare su un più solido terreno quei problemi
      di schieramento e di rapporti sociali che fanno agitata la scena europea.
      Io sono convinto infatti che <span about="https://w3id.org/moro/enoam/data/142237/v1/mention-14" class="mention place" id="mention-14" property="dcterms:references" resource="https://w3id.org/moro/enoam/data/germania-ovest" typeof="deo:Reference">Germania</span>, <span about="https://w3id.org/moro/enoam/data/142237/v1/mention-15" class="mention place" id="mention-15" property="dcterms:references" resource="https://w3id.org/moro/enoam/data/italia" typeof="deo:Reference">Italia </span>e altri Paesi, e finanche la
      <span about="https://w3id.org/moro/enoam/data/142237/v1/mention-16" class="mention place" id="mention-16" property="dcterms:references" resource="https://w3id.org/moro/enoam/data/francia" typeof="deo:Reference">Francia</span>, benché fortemente toccata dal fatto elettorale, non
      avrebbero interrotto il corso di una urgente democratizzazione
      dell’<span about="https://w3id.org/moro/enoam/data/142237/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/europa" typeof="deo:Reference">Europa</span> comunitaria. </p><p class="paragraph" data-counter="8" id="p-8">Chi ha invece bloccato questo
      sforzo diretto a superare il punto d’inerzia è stata la Gran
      Bretagna, che noi abbiamo inseguito per anni, ritenendola un coefficiente
      essenziale ed un indispensabile fattore di equilibrio del contesto
      europeo. Abbiamo fatto fronte comune contro il veto della <span about="https://w3id.org/moro/enoam/data/142237/v1/mention-17" class="mention place" id="mention-17" property="dcterms:references" resource="https://w3id.org/moro/enoam/data/francia" typeof="deo:Reference">Francia</span> e
      disatteso la valutazione del presidente <span about="https://w3id.org/moro/enoam/data/142237/v1/mention-18" class="mention person" id="mention-18" property="dcterms:references" resource="https://w3id.org/moro/enoam/data/charles-de-gaulle" typeof="deo:Reference">De Gaulle</span><sup><a href="#curatornote-2" id="curatornote-ref-2">[2]</a></sup> che anche a
      me, in occasione del vertice di <span about="https://w3id.org/moro/enoam/data/142237/v1/mention-13" class="mention place" id="mention-13" property="dcterms:references" resource="https://w3id.org/moro/enoam/data/roma" typeof="deo:Reference">Roma</span>, confermava pacatamente, pur con
      espressioni di stima ed amicizia verso la <span about="https://w3id.org/moro/enoam/data/142237/v1/mention-20" class="mention place" id="mention-20" property="dcterms:references" resource="https://w3id.org/moro/enoam/data/regno-unito" typeof="deo:Reference">Gran Bretagna</span>, che essa non era
      omogenea con l’<span about="https://w3id.org/moro/enoam/data/142237/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/europa" typeof="deo:Reference">Europa</span> esistente, la quale aveva nei suoi più
      ristretti confini la capacità di muovere più rapida verso
      sbocchi unitari.</p><p class="paragraph" data-counter="9" id="p-9">Si può osservare che non mancò al
      generale ed in qualche misura ai suoi successori notevole prudenza sulla
      via del processo d’integrazione. Ma non si può neppure negare
      che la rimozione di questo ostacolo, certo per tutti noi assai laboriosa,
      ci ha riservato qualche sorpresa e qualche delusione, come quella (ma non
      è la sola) che stiamo vivendo. Certo non abbiamo mai ignorato che
      prendere la via dell’allargamento, di uno sviluppo cioè in
      orizzontale e non in profondità, comportava un rischio di
      rallentamento e, per così dire, di un minore spessore della
      costruzione europea. </p><p class="paragraph" data-counter="10" id="p-10">Questa più limitata concentrazione è
      conseguenza, tra l’altro, di un’estensione che può
      essere giustificata o richiesta, come sta avvenendo, da considerazioni di
      ordine politico generale. Ma bisogna pur dire che, per quanto riguarda la
      <span about="https://w3id.org/moro/enoam/data/142237/v1/mention-21" class="mention place" id="mention-21" property="dcterms:references" resource="https://w3id.org/moro/enoam/data/regno-unito" typeof="deo:Reference">Gran Bretagna</span>, c’è un’onesta riluttanza
      dell’opinione pubblica, una forte incomprensione, soprattutto nel
      partito laburista, del fatto europeo, almeno così come noi lo
      immaginiamo e lo presentiamo, una chiusura insulare che sembra difficile
      rettificare, almeno nei tempi brevi. Ed è in questo insieme
      psicologico e politico che matura la reazione ad un fatto, come le
      elezioni, certo limitato, ma che s’intuisce carico di significato
      politico. </p><p class="paragraph" data-counter="11" id="p-11">A questo punto non è però il caso di
      domandarsi, se una <span about="https://w3id.org/moro/enoam/data/142237/v1/mention-24" class="mention organization" id="mention-24" property="dcterms:references" resource="https://w3id.org/moro/enoam/data/comunita-economica-europea" typeof="deo:Reference">Comunità</span> a sei sarebbe andata avanti, pur con la
      sua vistosa lacuna, più veloce e più sicura. La storia non si fa
      ripercorrendo a ritroso il cammino alla ricerca di una ormai intempestiva,
      e comunque problematica, opzione. </p><p class="paragraph" data-counter="12" id="p-12">Dobbiamo invece guardare avanti,
      evitando le polemiche improduttive e le proposizioni troppo ardite per
      avere successo. Per quanto sia sensibile, e soprattutto per
      l’Italia, il danno che si subisce per il ritardo, mi pare difficile
      immaginare che gli altri Paesi vadano per la loro strada, sebbene questa
      ipotesi sia stata prospettata a suo tempo dallo stesso governo inglese.
      Ragioni interne ed internazionali lo sconsigliano, anche se appare
      suggestiva l’ipotesi, avanzata da <span about="https://w3id.org/moro/enoam/data/142237/v1/mention-23" class="mention person" id="mention-23" property="dcterms:references" resource="https://w3id.org/moro/enoam/data/sergio-fenoaltea" typeof="deo:Reference">Sergio Fenoaltea</span><sup><a href="#curatornote-3" id="curatornote-ref-3">[3]</a></sup>, di
      un’<span about="https://w3id.org/moro/enoam/data/142237/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/europa" typeof="deo:Reference">Europa</span> a due velocità, ma senza alcuna preclusione. </p><p class="paragraph" data-counter="13" id="p-13">È
      però questa iniziativa comune dei Paesi più pronti alla
      integrazione davvero realizzabile? E non rischierebbe di evocare la
      prospettiva di un’<span about="https://w3id.org/moro/enoam/data/142237/v1/mention-7" class="mention place" id="mention-7" property="dcterms:references" resource="https://w3id.org/moro/enoam/data/europa" typeof="deo:Reference">Europa</span> con due gradi di sviluppo economico e con
      due livelli di funzione e di responsabilità? Basti questo accenno a
      giustificazione della prudenza. Tutto ciò dev’essere oggetto
      di attenta meditazione. Il che nulla toglie all’impegno ed alla
      passione che, sapendo quanto duri siano gli ostacoli, bisognerà
      profondere ancora una volta con inesauribile pazienza, per recuperare
      quanto è stato perduto e procedere verso obiettivi di graduale
      attuazione di una unità, che a taluni pare in anticipo, ma che
      rischia in realtà di essere in ritardo sui tempi.</p><ol id="curatorNotes"><li about="https://w3id.org/moro/enoam/data/142237/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/chiara-zampieri" typeof="fabio:Comment"> In Gran Bretagna mancava ancora la
          ratifica parlamentare dell’accordo del 1976 per
          l’elezione diretta del parlamento europeo, che a questo punto
          slittava dal 1978 all’anno successivo. <a href="#curatornote-ref-1">↑</a></li><li about="https://w3id.org/moro/enoam/data/142237/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/chiara-zampieri" typeof="fabio:Comment">
          Charles-André-Joseph-Marie de Gaulle (1890-1970), generale e
          politico francese, fu presidente della Repubblica dal 1959 al 1969. <a href="#curatornote-ref-2">↑</a></li><li about="https://w3id.org/moro/enoam/data/142237/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/chiara-zampieri" typeof="fabio:Comment"> Sergio
          Fenoaltea (1908-1995), diplomatico e politico italiano, dal 1976 al
          1979 fu senatore per il Psdi. <a href="#curatornote-ref-3">↑</a></li></ol></body></html>