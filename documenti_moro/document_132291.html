<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.291" name="dcterms.relation"/><meta content="10.48678/unibo/aldomoro1.3.2.291" name="dcterms.identifier"/><meta content="Moro, Aldo, [Discorso tenuto a Roma al convegno dei Coltivatori diretti], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.291." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Discorso tenuto aRomaal convegno dei Coltivatori diretti</title>
<div id="mentionMeta"><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/comunita-economica-europea" typeof="foaf:Organization"/><meta about="https://w3id.org/moro/enoam/data/comunita-economica-europea" content="Comunità Economica Europea" property="rdfs:label"/><meta about="https://w3id.org/moro/enoam/data/comunita-economica-europea" property="owl:sameAs" resource="http://www.wikidata.org/entity/Q52847"/><meta about="https://w3id.org/moro/enoam/data/coldiretti" typeof="foaf:Organization"/><meta about="https://w3id.org/moro/enoam/data/coldiretti" content="Coldiretti" property="rdfs:label"/><meta about="https://w3id.org/moro/enoam/data/coldiretti" property="owl:sameAs" resource="http://www.wikidata.org/entity/Q3682549"/><meta about="https://w3id.org/moro/enoam/data/roma" typeof="dcterms:Location"/><meta about="https://w3id.org/moro/enoam/data/roma" content="Roma" property="rdfs:label"/><meta about="https://w3id.org/moro/enoam/data/roma" property="owl:sameAs" resource="http://www.wikidata.org/entity/Q220"/></div>

<div id="footnoteMeta"><meta about="https://w3id.org/moro/enoam/data/michele-cento" typeof="foaf:Person"/><meta about="https://w3id.org/moro/enoam/data/michele-cento" content="Michele Cento" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1 class="title">Discorso tenuto a Roma al convegno dei Coltivatori diretti </h1><p>Cari amici, </p><p class="paragraph" data-counter="1" id="p-1">desidero dirvi innanzitutto la gioia che mi procura questo incontro e rivolgervi il più cordiale ed augurale saluto. Ma la partecipazione a questi annuali raduni costituisce anche una occasione per esaminare la situazione della nostra agricoltura, l'importanza che essa riveste nella nostra società, i problemi che essa deve affrontare guardando al futuro. È questo uno stimolo per tutti; per voi coltivatori diretti, che dell'agricoltura siete protagonisti, come per il Governo, il quale ha da mantenere costantemente il contatto con la realtà del Paese, per potere guidare lo sviluppo della nostra società. In tale processo di crescita l'agricoltura costituisce un settore peculiare. Ad essa si riferisce uno degli obiettivi più importanti della politica di programmazione avviata nel corso della legislatura appena conclusa. Proprio nel settore agricolo si ritrova in modo eminente l’esigenza di superare gli squilibri; per noi tutti, un impegno irrinunciabile, un imperativo morale oltreché una necessità economica. I problemi del settore agricolo sono poi strettamente connessi con l'evoluzione di tutto il sistema economico italiano, poiché solo in essa è possibile raggiungere il migliore equilibrio tra popolazione e risorse, tra la disponibilità di fattori produttivi e la possibilità di una loro adeguata remunerazione. </p><p class="paragraph" data-counter="2" id="p-2">Siamo ben consapevoli che specie nel settore agricolo si riscontra il travaglio, non solo economico, ma sociale ed umano, del processo di trasformazione che ha investito profondamente la nostra società. L'esodo dall'agricoltura è un momento per molti aspetti doloroso, nel quale si manifesta però il radicale rinnovamento delle nostre strutture produttive. Esso non può ancora considerarsi concluso, ma dovrà continuare nei prossimi anni, proprio per rendere possibile la generale crescita del nostro sistema economico insieme all'affermarsi di un più giusto ruolo dell'agricoltura. li problema vero che ci si presenta è pertanto quello di rendere ordinato tale fenomeno e, soprattutto, di far sì che le potenzialità che esso realizza si concretino in effettive trasformazioni delle nostre strutture produttive in vista delle esigenze di un'agricoltura moderna ed efficiente. il nucleo centrale di una politica volta al potenziamento del settore agricolo nell'economia italiana deve essere ricercato nello sviluppo dell'impresa agricola. Certamente questa scelta non risolve i problemi connessi al sostegno della vita agricola nelle zone scarsamente adatte al sorgere e allo svilupparsi di imprese efficienti. Per questo scopo dovranno essere adottati particolari provvedimenti atti ad assicurare il più razionale assetto economico unitamente ad una coerente politica di intervento. Ma sarebbe erroneo porre l'accento su una mera politica di aiuti. </p><p class="paragraph" data-counter="3" id="p-3">Il vero futuro dell'agricoltura italiana è legato alla sua capacità di strutturarsi in imprese che trovino, nell'organico inserimento nel mercato, lo stimolo ad un continuo miglioramento dei processi produttivi, ad una razionale scelta delle colture, ad un moderno adeguarsi dei rapporti col settore industriale e distributivo. Il potenziamento dell'agricoltura e la ricerca della soluzione per i suoi problemi lungo una direttrice che riconosca il compito centrale della impresa agricola, pone precise indicazioni per il pubblico potere, così come per l'azione degli operatori economici, di quei moderni imprenditori, cioè, ai quali è in tanta parte richiesto di realizzare un'agricoltura evoluta nel nostro Paese. Possiamo ricordare anzitutto la esigenza di affrontare i problemi delle strutture fondiarie e dei rapporti contrattuali, i quali condizionano il sorgere e lo svilupparsi di moderne imprese agricole e di affrontarli alla luce delle possibilità che si prospettano a seguito del fenomeno dell'esodo. Un siffatto adeguamento, dove esso appaia necessario, costituisce certamente una condizione essenziale per la valorizzazione della impresa agricola. </p><p class="paragraph" data-counter="4" id="p-4">Evidentemente, però, altre trasformazioni sono richieste per raggiungere l'obiettivo di una moderna agricoltura. Esse si riferiscono a scelte rientranti nella sfera di competenze dell'impresa e derivano, pertanto, dalla capacità di chi in essa si cimenta. La validità dell'azione imprenditoriale deve basarsi sulla convinzione delle ampie possibilità offerte alla crescita delle produzioni ed al miglioramento della produttività dalle tecniche in continua evoluzione. L'impresa agricola del futuro dovrà perciò essere caratterizzata dalla sua capacità di ricorso all'innovazione. In questa prospettiva si deve sottolineare come una agricoltura razionale, che deve vivere sul mercato, su un mercato di dimensioni ormai irreversibilmente sovranazionali, non può ignorare l'esigenza di un graduale, ma costante diffondersi della specializzazione delle colture. Occorre pertanto che questo processo di specializzazione, già avviatosi negli anni trascorsi in tante imprese agricole e in molte zone del Paese, venga decisamente proseguito, avendo di mira da un lato le prospettive del mercato e le sue evoluzioni e dall'altro la più razionale ed efficiente utilizzazione, nel corso dell'intera annata agraria, dei fattori produttivi disponibili nell'azienda. Questa linea di sviluppo agricolo renderà anche possibile la concentrazione delle risorse dell'impresa nella direzione di una più accentuata meccanizzazione, nella dotazione di attrezzature e, in generale, nell'effettuazione di quegli investimenti che possano, mediante un elevato grado di utilizzazione, garantire un positivo assetto dei conti economici, senza del quale non vi può essere vero sviluppo dell'impresa né in agricoltura, né in altri settori produttivi. </p><p class="paragraph" data-counter="5" id="p-5">Quando si pone l'accento sulla necessità dello sviluppo di una vitale imprenditorialità in agricoltura, sorge, con immediata evidenza, la necessità di arricchire la potenzialità delle singole imprese con quelle strutture associative che sono indispensabili ad un'agricoltura moderna. Esse, da un lato, devono integrare la capacità delle aziende nello svolgimento dei processi produttivi, rendendo loro possibile l'utilizzazione degli strumenti offerti dalla tecnologia più aggiornata; dall'altro, con un rilievo ancora maggiore, devono rafforzare la posizione delle imprese agricole sui mercati di vendita dei prodotti e su quelli di acquisto dei mezzi necessari al processo produttivo dell'agricoltura moderna. Le formule associative sono il mezzo per garantire che la presenza sul mercato del settore agricolo non si realizzi in condizioni di forza contrattuale troppo squilibrata rispetto a quella degli altri settori economici. Si tratta, cioè, di operare per rendere l'agricoltura operatore efficiente sui mercati di acquisto e sui mercati di vendita. Già sono disponibili nel nostro sistema sempre validi strumenti, quale quello cooperativo. </p><p class="paragraph" data-counter="6" id="p-6">È tuttavia evidente come le nuove esigenze richiedano anche nuove possibilità di intervento. Riconosciamo che la <span about="https://w3id.org/moro/enoam/data/132291/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/coldiretti" typeof="deo:Reference">Confederazione dei coltivatori diretti</span> è stata sempre fervida sostenitrice di queste esigenze e siamo convinti, in accordo con le proposte della Confederazione, che uno degli impegni che si pongono alla prossima legislatura, per quanto riguarda la politica agricola, sia proprio quello relativo alle definizioni normative che permettano uno sviluppo delle associazioni fra i produttori agricoli. Vogliamo tuttavia dire qui come sarebbe erroneo attendere una completa e soddisfacente soluzione di questi problemi da un atto legislativo, per quanto importante esso sia. Occorre che gli imprenditori agricoli italiani, soprattutto i più aperti e dinamici, soprattutto quelli delle nuove generazioni, si convincano, anche alla luce delle esperienze, particolarmente significative, di altri Paesi a noi vicini, che la via dell'associazionismo è quella da battere per ottenere maggiore forza contrattuale, più autorevole presenza e pertanto maggiori possibilità di difesa della funzione insostituibile dell'impresa agricola nella economia di mercato. Occorre che essi si muovano in questa direzione disposti a ricercare, anche per tentativi, la soluzione più efficace. È un'agricoltura nuova che vogliamo creare nel nostro Paese, un'agricoltura forte e dinamica. Essa non potrà sorgere se gli imprenditori agricoli, non sapranno avere, se necessario, anche il gusto del rischio nella ricerca di strutture modellate sulle reali esigenze dell'economia delle aziende agricole e che possano, pertanto, rappresentare un elemento di propulsione dell'agricoltura italiana nel prossimo futuro. </p><p class="paragraph" data-counter="7" id="p-7">La funzione delle forme associative dei produttori agricoli troverà modo di esercitarsi in maniera tutta particolare nei rapporti tra l'agricoltura ed il settore industriale, specie quello della trasformazione dei prodotti. Le tendenze dell'economia moderna ci mostrano come la quota di prodotti agricoli che giungono al consumo passando attraverso fasi di trasformazione industriale vada costantemente crescendo e come in questo incremento delle trasformazioni industriali dei prodotti agricoli sia possibile la migliore valorizzazione delle produzioni ed un più equilibrato formarsi delle loro quotazioni. Ma perché questo vantaggio sia disponibile anche ed essenzialmente per il settore agricolo, perché cioè l'agricoltura non venga sospinta al margine del processo di razionalizzazione e di valorizzazione delle sue produzioni, condotto costantemente al di fuori di essa, è necessario che l'agricoltura sappia, come già abbiamo ricordato, divenire un operatore del mercato inforza delle necessarie strutture operative. </p><p class="paragraph" data-counter="8" id="p-8">Abbiamo posto l'accento sui problemi di sviluppo e di diffusione dell'impresa agricola, perché siamo convinti, e sappiamo che anche tutti voi lo siete, che su questo piano si realizzeranno le più significative trasformazioni ed i più sicuri progressi dell'agricoltura italiana negli anni futuri. Siamo, però, consapevoli che il potenziamento della agricoltura ed il progressivo raggiungimento dell'equilibrio tra le sue condizioni di redditività e quelle degli altri settori economici, preciso obiettivo del programma di sviluppo, richiede una continua e considerevole azione del potere pubblico. Essa dovrà mirare sia alla precisazione degli orientamenti evolutivi ed alla direzione della loro concreta attuazione, sia al reperimento delle risorse pubbliche che dovranno essere rese disponibili per il settore agricolo al fine di renderne possibile la trasformazione e lo sviluppo e, anche, di intervenire laddove più gravi si manifestino le sperequazioni in termini di reddito e, pertanto, di livello di vita. Il multiforme intervento pubblico nel settore agricolo rappresenta un momento centrale della politica di attuazione del Programma economico quinquennale. Esso si è già esplicato nelle passate legislature. E non è necessario ricordare qui le cospicue dimensioni degli interventi che non possono essere ignorate da chi vive nell'agricoltura e dell'agricoltura. </p><p class="paragraph" data-counter="9" id="p-9">Le necessità sono tuttavia ancora molte ed è proprio per questo che si è voluta avviare una politica di programmazione la quale, pur fra difficoltà rilevanti, si propone una ripartizione delle risorse nazionali coerente con gli obiettivi di sviluppo e di giustizia che la nostra società ha assunto. L'azione che compete allo Stato è ampia ed essa deve essere svolta in modo penetrante, pronto ed efficiente. È, peraltro, necessario ricordare come la realizzazione della <span about="https://w3id.org/moro/enoam/data/132291/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/comunita-economica-europea" typeof="deo:Reference">Comunità Economica Europea</span>, alla quale partecipiamo con consapevole determinazione, e la conseguente attuazione del Mercato agricolo comune riducano la sfera di azione dei singoli Stati nazionali. Non ci sfuggono naturalmente le difficoltà che da tale nuova realtà derivano, o possono derivare, alla nostra agricoltura o ad alcuni suoi particolari settori. Certo eventuali difficoltà settoriali non devono determinare un giudizio distorto sulla validità del processo di integrazione comunitaria. La convinzione che esso abbia rappresentato uno stimolo insostituibile per lo sviluppo del nostro sistema economico, che sia stato e sia un'occasione suscitatrice e liberatrice di sempre nuove energie, è profondamente radicata in noi ed essa trova conforto nella realtà dell'espansione economica italiana. Al di là delle considerazioni economiche, sta il profondo significato politico che ci ha mossi nel passato alla promozione del Trattato di <span about="https://w3id.org/moro/enoam/data/132291/v1/mention-8" class="mention place" id="mention-8" property="dcterms:references" resource="https://w3id.org/moro/enoam/data/roma" typeof="deo:Reference">Roma</span><sup><a class="" href="#curatornote-1" id="curatornote-ref-1">[1]</a></sup> come momento di un più ampio processo di integrazione europea, oltre che del rafforzamento della <span about="https://w3id.org/moro/enoam/data/132291/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/comunita-economica-europea" typeof="deo:Reference">Comunità</span>, lungo la via del progredire dell'integrazione economica e dell'affermarsi delle politiche comuni, anche di una sua disponibilità a significativi allargamenti.</p><p class="paragraph" data-counter="10" id="p-10">Certamente un mercato aperto richiede un'agricoltura competitiva e cioè con robuste e moderne strutture. E d'altra parte una agricoltura vitale non può essere concepita al di fuori di un libero e largo mercato nel quale essa si faccia valere in ragione del suo intrinseco vigore. Ma nella fedeltà allo spirito comunitario ed alle esigenze del mercato aperto, non mancheremo tuttavia, nell'ambito del mercato comune come nella vasta trama dei rapporti economici internazionali, di dare giusta difesa a giusti interessi dell'agricoltura, operando con quello stesso intento di perequazione tra i vari settori economici che caratterizza il nostro piano di sviluppo. Nell'ambito delle nostre responsabilità nazionali una politica mirante alla valorizzazione dell'impresa agricola richiede una strategia articolata, in grado di far emergere tutte le capacità imprenditoriali esistenti nel mondo agricolo e di rendere ad esse accessibili le risorse necessarie ai processi di trasformazione fondiaria, di specializzazione colturale, di ammodernamento tecnologico delle aziende. In questa direzione si sono mosse le nostre politiche di intervento in agricoltura mediante i due piani verdi, il secondo dei quali è ora in fase di attuazione. In questa direzione operano, mediante complesse iniziative, i pubblici poteri. Vogliamo poi menzionare l'importanza del credito agrario e la necessità di affrontare l'adeguamento delle sue strutture e del suo funzionamento alle esigenze dell'impresa agricola. Esso potrà anche essere importante strumento per stimolare gli adeguamenti strutturali e le modificazioni colturali necessari al nostro progresso agricolo. Da ultimo, ma con importanza certamente prioritaria, la necessità della diffusione della cultura nel mondo agricolo italiano. È questa una esigenza che va ben oltre le motivazioni economiche, perché una società non può veramente crescere con equilibrio e con vigore, se essa non si basa sulla cultura dei cittadini, su un processo di valorizzazione delle capacità di ciascuno che, se trova il fondamento nell'attività delle istituzioni scolastiche, è necessario sia continuato ed accompagni l'uomo in tutta la sua vita. Senza una costante diffusione delle conoscenze a vantaggio di tutti i partecipi del processo produttivo non sarà possibile realizzare le trasformazioni necessarie alla nostra agricoltura e nemmeno potranno sorgere e prosperare imprese agricole che siano veramente all'altezza dei tempi e dei problemi che devono affrontare. La <span about="https://w3id.org/moro/enoam/data/132291/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/coldiretti" typeof="deo:Reference">Confederazione dei coltivatori diretti</span> si è dimostrata consapevole di questa fondamentale esigenza ed ha attivamente operato in tale direzione, specie a favore delle giovani generazioni di coltivatori. È necessario che essa rafforzi ancora il suo impegno e che altre iniziative sorgano per affiancare il grande sforzo intrapreso dallo Stato nel settore della istruzione. I problemi dell'agricoltura italiana non sono dunque solo problemi di produzione, di mercato, di reddito. Abbiamo ricordato anche problemi di cultura che sono propri di tutta intera la società, in quanto ne condizionano, nel profondo, la capacità di sviluppo. Vi sono, inoltre, per la nostra agricoltura, problemi di ambiente: non è possibile, infatti, concepire moderni ed efficienti processi produttivi, laddove difettino fondamentali dotazioni civili e dove le difficoltà per una moderna vita collettiva rappresentino lo stimolo ad un esodo che diviene pertanto più una scelta d'ambiente che una scelta professionale. </p><p class="paragraph" data-counter="11" id="p-11">Questa situazione richiede interventi specifici miranti, secondo l'indirizzo stabilito dal Programma, all'adeguamento delle infrastrutture civili su tutto il territorio nazionale. Egualmente legittime, in linea di principio, sono le vostre attese sul terreno dell'assistenza e della previdenza sociale. A questo proposito sono lieto di annunciare che gli assegni familiari ai figli dei coltivatori possono essere aumentati in un prossimo futuro, dato che il finanziamento già assicurato ce lo consente. Su questa strada, con una profonda coscienza dei vostri meriti e dei vostri diritti, ci muoviamo e più ci muoveremo in avvenire. Amici coltivatori, ho fatto appena un cenno ai vostri problemi, alle vostre iniziative, ai compiti dello Stato. Un cenno che vi dica in quale misura siamo consapevoli delle vostre esigenze e dei nostri doveri. Ebbene, questi doveri, che abbiamo cominciato ad assolvere mediante una serie d'interventi, ingiustamente dimenticati, che hanno caratterizzato questa legislatura, li adempiremo fino in fondo. Ci muove quello spirito di giustizia che è inseparabile dalla democrazia. Quello spirito di giustizia che vuole condurre progressivamente il mondo rurale italiano ad una condizione di vita, a quella che caratterizza altre componenti della nostra società. Ci sospinge un profondo attaccamento ai Coltivatori italiani, consapevoli, come siamo, del contributo essenziale che essi danno alla nostra economia, ma anche alla nostra società nelle sue tradizioni, nei suoi valori, nella solidità delle istituzioni politiche che la reggono e ne garantiscono lo sviluppo. Non abbiamo dimenticato infatti il vostro apporto di serietà, di fedeltà e di equilibrio, che ha, in così larga misura, assicurato un ordinato e pacifico sviluppo alla nostra comunità nazionale. Oggi urgono nuovi problemi nascenti dagli stessi traguardi di progresso e di giustizia che abbiamo insieme raggiunto e dell'incessante processo di trasformazione della nostra società. Ma le cose nuove, e sono tante, che dobbiamo fare e faremo, per stare al passo con i tempi, non rinnegano le conquiste del passato, ma emergono dalle condizioni di stabilità politica e di sicura vita democratica, che abbiamo potuto realizzare fino ad oggi con il comune lavoro. E crediamo che voi sarete ancora presenti ed operosi in questa nuova epoca di storia, perché il vostro livello intellettuale e morale ve ne fa degni e vi chiama ad esserne protagonisti. Se nuovi modelli di civiltà e, corrispettivamente, di vita sociale e politica, con lineamenti ancora indistinti, si propongono oggi a noi, nel profilarsi di una nuova epoca e di una nuova <span about="https://w3id.org/moro/enoam/data/132291/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, moderna, civile, diversa per l'apporto impetuoso delle giovani generazioni, di certo non potremo fare a meno delle risorse morali delle quali siete così ricchi e del senso di dedizione al bene comune del quale ci avete dato e ci date, ogni giorno, l'esempio. </p><ol id="curatorNotes"><li about="https://w3id.org/moro/enoam/data/132291/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> È il trattato istitutivo della Comunità economica europea, firmato nel 1957 da sei paesi: Italia, Francia, Germania Ovest, Belgio, Olanda e Lussemburgo. <a href="#curatornote-ref-1">↑</a></li></ol></body></html>