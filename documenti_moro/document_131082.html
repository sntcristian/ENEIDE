<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.1.082" name="dcterms.relation"/><meta content="10.48678/unibo/aldomoro1.3.1.082" name="dcterms.identifier"/><meta content="Moro, Aldo, [L’on. Moro illustra le decisioni adottate dal Consiglio nazionale], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, Segretario della DC (1959-1963), a cura di Leopoldo Nuti e Paolo Pombeni, edizione e nota storico-critica di Valentina Casini, Bologna, Università di Bologna, 2021. DOI: https://doi.org/10.48678/unibo/aldomoro1.3.1.082." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Segretario della DC (1959-1963), 2021" name="description"/><title>[L’on. Moro illustra le decisioni adottate dal Consiglio nazionale]</title>
<div id="mentionMeta"><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title-1">[L’on. Moro illustra le decisioni adottate dal Consiglio nazionale]</h1><p class="paragraph" data-counter="1" id="p-1">D: C’è stato in questo Consiglio un dibattito politico?</p><p class="paragraph" data-counter="2" id="p-2">R: Non c’è stato propriamente un dibattito politico generale: ma questo Consiglio nazionale si conclude determinando un fatto politico di grande rilievo e cioè la convocazione per il 27 gennaio prossimo dell’VIII Congresso del Partito. Nel momento in cui si mette in movimento il dibattito politico congressuale, le decisioni della <span about="https://w3id.org/moro/enoam/data/131082/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span>, certo importanti per l’avvenire del Paese, passano nelle mani dei nostri iscritti, i quali definiranno il futuro atteggiamento del Partito in collaborazione con i dirigenti responsabili e guardando sempre all’elettorato ed agli interessi del nostro Paese.</p><p class="paragraph" data-counter="3" id="p-3">D: Perché è stata scelta la data del 27 gennaio?</p><p class="paragraph" data-counter="4" id="p-4">R: La data del 27 gennaio non è arbitraria, ma obbedisce a rigorose esigenze tecniche. Deve infatti svolgersi liberamente e ordinatamente la consultazione degli iscritti nelle 12 mila sezioni del Partito e devono successivamente essere celebrati 94 congressi provinciali. Non si poteva perciò anticipare la data, ora definitivamente fissata, del 27 gennaio.</p><p>D: Qual è il tema del Congresso?</p><p class="paragraph" data-counter="5" id="p-5">R: Il tema del Congresso è: le responsabilità della <span about="https://w3id.org/moro/enoam/data/131082/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span> per il governo del paese e lo sviluppo democratico nella società italiana. Intendiamo approfondire le responsabilità che incombono ancor oggi sulla <span about="https://w3id.org/moro/enoam/data/131082/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span> come partito di maggioranza relativa e quindi necessariamente di Governo; fissare con serietà le condizioni ed i modi secondo i quali nella presente realtà politica, questo dovere di Governo può essere assolto; definire nostri programmi ed obiettivi politici in relazione agli impegni elettorali del passato e dell’avvenire. Questa indagine si compie nella luce di un compito essenziale, costantemente assunto dalla <span about="https://w3id.org/moro/enoam/data/131082/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span>, di promuovere e favorire in ogni modo lo sviluppo democratico della società italiana.</p><p class="paragraph" data-counter="6" id="p-6">D: La D.C. riceve sollecitazioni dall’esterno perché decida in un senso o nell’altro. Quale sarà la risposta della D.C.?</p><p class="paragraph" data-counter="7" id="p-7">R: La <span about="https://w3id.org/moro/enoam/data/131082/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span> registra naturalmente le valutazioni degli altri partiti ed opera conoscendo la incidenza che le sue decisioni possono avere al di fuori. Ma essa deciderà, come sempre, in piena libertà ed autonomia ed assumendosi la responsabilità della sua scelta.</p><p>D: Corre pericolo l’unità della DC?</p><p class="paragraph" data-counter="8" id="p-8">R: L’unità della <span about="https://w3id.org/moro/enoam/data/131082/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span> non corre pericolo, anche se si andrà ravvivando, fino a divenire aspro, il dibattito delle idee. La consapevolezza che abbiamo del compito storico che oggi ancora si incombe ed il comune senso di responsabilità fanno da cemento unitario della <span about="https://w3id.org/moro/enoam/data/131082/v1/mention-10" class="mention organization" id="mention-10" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span>. Rispettoso, come sono, dell’unità di ogni partito, mi adopererò ancora, finché ne avrò il mandato, per garantire l’unità della <span about="https://w3id.org/moro/enoam/data/131082/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span> Essa serve certamente al nostro Paese.</p></body></html>