<!DOCTYPE html>
<html><head><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.1.0.128" name="dcterms.relation"/><meta content="10.48678/unibo/aldomoro1.1.0.128" name="dcterms.identifier"/><meta content="Moro, Aldo, Dinamismo del centro, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 1, Gli anni giovanili (1932-1946), a cura di Gaetano Crociata e Paolo Trionfini, edizione e nota storico-critica di Tiziano Torresi, Bologna, Università di Bologna, 2021. DOI: https://doi.org/10.48678/unibo/aldomoro1.1.0.128." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Gli anni giovanili (1932-1946), 2021" name="description"/><title>Dinamismo del centro</title>


</head><body><h1>Dinamismo del centro</h1><p class="paragraph" data-counter="1" id="p-1">La posizione politica dei cattolici è certamente difficile. Sollecitati da una parte verso un estremo e rigoroso conservatorismo in nome di un presunto diritto divino, che consacrerebbe intangibile l’ordine attuale dei poteri e dei beni; sospinti, dall’altra parte, verso il moto rivoluzionario della sinistra in nome di quella carità che, contrassegno del cristiano, non può sopportare di convivere con l’ingiustizia, rompendo il vincolo della fraternità umana.</p><p class="paragraph" data-counter="2" id="p-2">Bisogna dunque dare atto di questo, che tra tante interessate sollecitazioni la scelta si è presentata effettivamente difficile e non ha dato risultati univoci.</p><p class="paragraph" data-counter="3" id="p-3">La diversità, naturalmente, ha fatto gridare allo scandalo a destra e a sinistra; e si è parlato di tradimento dell’idea cristiana operato con gli slittamenti verso la conservazione o verso la rivoluzione.</p><p class="paragraph" data-counter="4" id="p-4">Ma c’è dunque una posizione <em>naturale</em> dei cattolici, una veramente coerente ai presupposti della fede e della morale cristiana? Noi crediamo di sì e ci convince in questo senso la stessa intransigenza di cui ora dicevamo, la quale, sospingendo con eguale vigore e, il più delle volte, in buona fede i cattolici verso sinistra e verso destra, dimostra che vi son buoni sostanziali motivi per una politica, insieme, di destra e di sinistra; che perciò veramente coerente ai presupposti della fede è una posizione di centro.</p><p class="paragraph" data-counter="5" id="p-5">Si potrebbe, a riprova, se ve ne fosse bisogno, citare le evoluzioni subite fatalmente da concreti indirizzi che, spinti a destra o a sinistra con slancio esclusivo, han dovuto poi ripiegare, se hanno conservato della buona fede, o rinunziare, anche nell’intimo, ad una qualificazione cristiana.</p><p class="paragraph" data-counter="6" id="p-6">Certo è intanto che la posizione di centro non è per nulla comoda e facile, non è una posizione di riposo, anche se qua e là si fa vivace l’accusa di agevole compromesso, il quale evita l’asperità delle punte estreme e si tien pronto a seguire, a proprio vantaggio, tutti gli sviluppi. Ma quest’accusa è infondata, perché disconosce la essenziale funzione di mediazione, dalla quale soltanto è assicurata la continuità dello svolgimento storico.</p><p class="paragraph" data-counter="7" id="p-7">Ché tra il vecchio e il nuovo non c’è una netta, precisa, inderogabile linea di demarcazione; c’è invece un processo perenne per il quale il vecchio si adatta e si rinnova ed il nuovo si svolge in un collegamento continuo e fecondo con il passato.</p><p class="paragraph" data-counter="8" id="p-8">Il centro non è dunque un punto immobile, ma un processo; e un processo faticoso, impegnativo, ricco d’incognite. Non si tratta di fermare il corso della storia contro la perenne esigenza del moto, di fermarla al «centro», dove s’impedisca, tra riformismo legalistico e nostalgia di tradizioni, una totale rivoluzione per il rinnovamento del mondo. Si tratta invece di assicurare la continuità del processo e perciò accelerare il moto, potenziarlo nel suo vigore, ma controllarlo al tempo stesso, perché nulla di quello che è umano e fu faticosamente conquistato vada perduto.</p><p class="paragraph" data-counter="9" id="p-9">La posizione, così intesa dunque, è di estrema responsabilità e niente affatto comoda. Questo osservatorio, dal quale si guarda egualmente bene a destra e a sinistra, ha orizzonti immensi. Si richiede una osservazione continua, intelligente, vigilante.</p><p class="paragraph" data-counter="10" id="p-10">Qui s’infrena il moto della rivoluzione dall’interno e non dall’esterno (e cioè per volgare, tirannica reazione); s’infrena soddisfacendolo nelle sue giuste esigenze, innamorandolo dell’ordine e della continuità, dirozzandolo nelle sue asperità, educando, in una parola. Qui si rende il passato ansioso esso stesso di una vita nuova e docile ai mutamenti necessari, sostanzioso e semplice nelle valutazioni e, soprattutto, coraggioso nel prendere volta per volta le decisioni che il tempo impone.</p><p class="paragraph" data-counter="11" id="p-11">Ai cristiani, i quali vantano una esperienza religiosa e morale di ricchezza senza pari, è naturalmente commesso questo compito delicatissimo. Essi, che posseggono la carità come fermento di rivoluzione e l’ansia di un regno che non è di questo mondo come freno e principio di saggezza prudente, essi che affermano, e non a parole, il primato dello spirito e pur non sono assenti ove la vita, stretta dalla miseria, resiste disperatamente, essi debbono esercitare quest’opera mediatrice equilibrata e serena, che è indispensabile alla soluzione dei problemi del mondo.</p><p class="paragraph" data-counter="12" id="p-12">La quale funzione si assolve non solo, e, vorremmo dire, non tanto in sede politica, ma ancora e più in sede metapolitica, in quella larga esperienza religiosa, ricercatrice di verità e creatrice d’intese, nella quale soltanto, presumibilmente, gli uomini che rappresentano due mondi in lotta potranno sentirsi agevolati all’incontro costruttivo.</p><p class="paragraph" data-counter="13" id="p-13">Quanta delicatezza, quanto amore, quanta intelligente comprensione, quanta vigile cura richieda quest’opera, è inutile dire. Si tratta di educare generazioni nuove e classi che ascendono con moto confuso, verso il potere. Si tratta di rinnovare sempre la sensibilità di coloro che sono più in alto, perché sappiano favorire senza invidie e preparare essi stessi il moto di ascesa della giovinezza del mondo. Di più è facile che la incomprensione conduca ad una condanna dell’opera generosa, che passi così tacciata di rivoluzione o di reazione, con disprezzo, resa, in apparenza, infeconda. Può darsi cioè che al mediatore della pace e della giustizia nel mondo tocchi in sorte di essere travolto e sconfitto. Ma sarà travolgimento momentaneo e sconfitta apparente; un diverso modo, eroico, di seguire e regolare il corso travolgente delle cose in ispirito di giustizia e di amore.</p><p>Aldo Moro</p></body></html>