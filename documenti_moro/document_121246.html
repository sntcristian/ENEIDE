<!DOCTYPE html>
<html><head><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.246" name="dcterms.relation"/><meta content="10.48678/unibo/aldomoro1.2.1.246" name="dcterms.identifier"/><meta content="Moro, Aldo, La professione, forza coesiva della società, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.246." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>La professione, forza coesiva della società</title>


</head><body><h1>La professione, forza coesiva della società</h1><p class="paragraph" data-counter="1" id="p-1">Il tema della professione, delle sue possibilità di azione, delle sue responsabilità nella vita umana e sociale è di grande attualità. L’approfondimento ne è stato compiuto prevalentemente nell’ambito di interessi religiosi o, in largo senso, morali; ma è tempo che esso sia considerato più specificamente in rapporto alle esigenze proprie della società. </p><p class="paragraph" data-counter="2" id="p-2">È tipico della professione il fatto che essa sia posta così chiaramente a servizio dell’uomo, che rappresenti, per così dire, la quotidiana applicazione di energie e capacità destinate a soddisfare le esigenze (e quindi a colmare le deficienze) dell’uomo singolo e della collettività. </p><p class="paragraph" data-counter="3" id="p-3">Non c’è dubbio che, sia pure in forma e misure diverse, queste ora accennate siano le caratteristiche di ogni lavoro. L’opera dell’uomo, quale che essa sia, è infatti servizio reso all’umanità, integrazione della vita, soddisfazione di comuni esigenze, espressione di solidarietà sociale. Accettazione della vita, costi quel che costi il conquistarla, ed accettazione della sua forma sociale come comunità necessaria ed umanamente e religiosamente significante. </p><p class="paragraph" data-counter="4" id="p-4">Di ogni lavoro quindi può mettersi in luce il valore, per così dire, coesivo ed attrattivo, il suo porsi come un centro di osservazione della realtà, un punto di riferimento, un principio di propulsione dal quale scaturiscono significative influenze. Ma ciò è tanto più vero riguardo al lavoro propriamente professionale, perché in esso è di gran lunga più viva una componente spirituale che rende naturali, costruttivi e vivi i contatti umani ai quali la professione chiama. </p><p class="paragraph" data-counter="5" id="p-5">L’impegno di intelligenza e di spiritualità che richiede il lavoro professionale è così caratteristico di questa forma di attività umana, che essa ne resta qualificata e, in certo senso, rivalutata in una posizione propria. Il rapporto tra l’io e l’altro che si riscontra, immediatamente o mediatamente, in ogni forma di lavoro, il ricondurre sé all’altro ponendosi al suo servizio e l’altro a sé ha nella professione dunque un particolare valore in funzione della spiritualità ed intelligenza che ne animano l’attività. E se costituisce un vincolo il lavoro che comunque si prodiga in funzione dell’uomo, tanto più deve legare un’attività che impegna così profondamente gli spiriti e comporta una comunicazione ed una collaborazione nel più prezioso patrimonio dei beni spirituali dell’umanità. </p><p class="paragraph" data-counter="6" id="p-6">Così è del tutto naturale che il servizio sociale della professione metta in luce una responsabilità ch’è certamente di ordine storico, sociale e politico, ma è soprattutto di ordine spirituale. È come un richiamo degli altri a sé in una specie di paternità amorosa che non crea un privilegio, ma costituisce una donazione. Per ciò la professione è in modo straordinariamente efficace forza coesiva nella società, di cui interpreta ed esprime i valori culturali e gli immanenti interessi spirituali comuni. Di qui il suo prospettarsi in una situazione propria, autonoma, estremamente responsabile, estremamente esposta, la quale comporta ben più doveri che diritti ed anzi soltanto i poteri necessari all’assolvimento di questa missione. </p><p class="paragraph" data-counter="7" id="p-7">Si delinea così la funzione di guida che spetta all’uomo di cultura e professionista. Si tratta di una forza intelligente, di una luce spirituale, che ha il compito di orientare la società verso la sua meta unitaria. Ciò non si compie immediatamente ed esclusivamente sul piano politico, anche se è proprio della attività politica il realizzare in forme unitarie la vita sociale. In realtà il processo di unificazione, che condiziona l’efficacia armonizzante propria dell’esperienza politica, è estremamente vasto e complesso, tocca la società nelle sue molteplici manifestazioni, impegna gli uomini nelle più diverse posizioni e responsabilità. L’unificazione politica, storicamente la più efficace, non può operare secondo linee assolutamente divergenti da quelle proprie in generale della società ed anzi la sintesi compiuta al di fuori dello specifico ambiente politico ha una grandissima rilevanza, una straordinaria efficacia che la stessa politica non può ignorare. Soprattutto sotto questo profilo appare in evidenza la funzione propria della professione e la sua autorità si spiega come forza spirituale attrattiva ed orientatrice. Il peso che ha la cultura tradotta nella tecnica, la sua capacità direttiva di determinati ambienti e, per questo tramite, dell’intera società sono tali che non si può concepire una solidarietà sociale, la quale prescinda da questo apporto, una fraternità umana che, pur nelle sue molteplici esplicazioni, non si eserciti anche utilizzando le vive forze dell’intelligenza e della cultura che una tecnica sapiente pone a servizio dell’uomo. </p><p class="paragraph" data-counter="8" id="p-8">Viene del tutto a questo proposito di osservare che l’affiatamento e l’intesa sono naturali in coloro che hanno queste individuali posizioni di responsabilità. Una solidarietà (non utilitaria, bensì umana, culturale e religiosa) entro le singole professioni e tra le professioni è la premessa per l’efficace esplicazione della missione speciale dell’uomo di cultura. Non va considerato quindi soltanto il professionista, ma il ceto professionale nelle sue molteplici incidenze. E come la posizione di rilievo del professionista nel rapporto è soltanto assunzione di una responsabilità spirituale, così il delinearsi di una categoria, quella professionale, non comporta una chiusura, un’attribuzione di privilegi, ma solo significa un prender miglior coscienza della propria posizione aperta e responsabile di fronte alla comunità.</p><p class="paragraph" data-counter="9" id="p-9">L’uomo della tecnica professionale, in questa specie di sacerdozio d’integrazione dell’umanità nell’ordine dei beni spirituali, in tanto può agire efficacemente, in quanto sia davvero superiore ad ogni interesse e ad ogni conflitto e rifiuti d’identificare, anche soltanto in parte, la sua posizione di responsabilità sociale con una d’interesse personale. Il professionista non può essere propulsore di giustizia, di solidarietà, di socialità, senza essere, al tempo stesso, distaccato dalla complessa vicenda economico-sociale che spesso contrappone in rigido conflitto persone e gruppi tra i quali egli ha da porsi invece come mediatore e generatore di comprensione e d’intesa. E ciò anche in una società non classista, nella quale pure sussistono conflitti d’interessi e di gruppi, tra i quali si pone un superiore principio moderatore politico e spirituale. </p><p class="paragraph" data-counter="10" id="p-10">Se in sede sociale non può negarsi l’efficace operare delle professioni per la realizzazione degli scopi umani, pienezza di vita cioè ed espansione comunitaria, non c’è dubbio che anche in sede politica queste energie possano e debbano essere utilizzate e che alla particolare mentalità dell’uomo della cultura e della tecnica, orientata com’è verso una profonda incidenza in tutti gli strati sociali e verso lo stabilimento di legami societari, si possa chiedere un apporto in vista della meta che la politica in generale persegue. Malgrado l’attitudine «unificante» che è propria dei professionisti, non è pensabile che essi siano sottratti alle particolari scelte politiche alle quali si sentono chiamati, al naturale inserirsi in determinate correnti di opinione, entro le quali applichino ed adattino nel miglior modo ai diversi programmi politico-sociali quella «ideologia», quella mentalità culturale e spirituale che resta il tratto unificante della professione e della cultura in tutta la loro estensione. </p><p class="paragraph" data-counter="11" id="p-11">La libera scelta politica non esonera pertanto dalla missione unificante propria della professione e quindi dai doveri di moderazione e di mediazione che ad essa incombono naturalmente. </p><p class="paragraph" data-counter="12" id="p-12">Non è pensabile d’altra parte che in uno schieramento politico il quale si configuri secondo un ben definito assetto sociale, sulla base di rigide posizioni economico-sociali, nella generica qualifica del lavoro siano puramente e semplicemente confuse tutte le attività lavorative e, tra esse, quella particolarmente qualificata dell’intelligenza, della tecnica e della professione. L’appartenenza al mondo del lavoro è per il professionista un titolo di nobiltà ed è poi un chiarimento della vera realtà della sua posizione e missione nell’ambiente sociale. Ma non è questa tutta la verità. Il libero impegno di energie, la forza creatrice del lavoro si ritrovano certo nell’attività professionale, ma potenziati, qualificati e arricchiti. Non è perciò ammissibile un livellamento che riconduca in modo puro e semplice alla classe lavoratrice la categoria professionale. Essa ha, ferme restando alcune fondamentali caratteristiche, altre possibilità e responsabilità. </p><p>*	*	*</p><p class="paragraph" data-counter="13" id="p-13">L’ambiente della cultura e della tecnica professionale non può dunque essere preso in considerazione secondo uno solo dei molteplici aspetti che corrispondono alla sua complessa funzione nella società. Esso non costituisce solo un dato tecnico, benché abbia un significato nella robusta struttura di competenza e di prestazioni qualificate che permette alla vita sociale di essere. Non è soltanto, ma è pure certamente una forza spirituale, un lievito ideale, una visione totale della realtà, una riserva d’idee e di valori per una umanità bisognosa non soltanto di utili strumenti di vita individuale ed associata, ma appunto di ragioni di vivere e di prospettive morali e religiose. Ed è esso infine, in una caratteristica indipendenza di fronte a mortificanti e statiche cristallizzazioni, una forza unificante nella vita sociale, un osservatorio interessante ed autorevole, un centro di interessi e di ideali, una forza propulsiva ed esemplare per gli sviluppi di vita perseguiti dallo sforzo degli uomini associati. </p><p class="paragraph" data-counter="14" id="p-14">Non mi sembra che questa ricca riserva di risorse tecniche e spirituali sia poi sfruttata come si potrebbe e dovrebbe. Essa non rende, a mio avviso, abbastanza, se non nell’ordine delle prestazioni tecniche strettamente intese, certo nei nessi interessanti e costruttivi tra questa tecnica qualificata ed ogni altra tecnica di lavoro e tra questo sistema correttivo ed integrante degli aspetti negativi della vita sociale e l’altro, poderoso, costituito dalla politica (ivi compresa l’amministrazione) nel suo complesso. E v’è appena poi da notare come restino da un lato inesplorati e sovente veramente potenziali i significati più profondi di ordine spirituale (morale e religioso) della professione e come, d’altro canto, risulti limitata l’influenza che in un vastissimo campo possono esercitare le forze spirituali che sono implicite nella professione e nel suo esercizio. </p><p class="paragraph" data-counter="15" id="p-15">Prendere coscienza di questi alti valori della professione vuol dire sentirsi impegnati a svilupparli ed a farli operare nella società con quella piena efficacia di cui essi sono capaci. Si tratta di sviluppare in modo armonico tutti insieme questi aspetti del fenomeno. Più si perfeziona la tecnica della professione e più risulta, nell’immediata utilità del servizio che essa può rendere, potenziata la sua esemplare ragione di carità e solidarietà sociale. Più si approfondisce il significato di libera vocazione e di dono della professione e più essa si arricchisce nel suo contenuto tecnico, per rendere quel dono non solo il più impetuoso e generoso, ma anche il più efficace possibile. E più si ravviva sul piano tecnico, umano e caritativo la professione e più nettamente essa si pone come struttura sociale portante i muri della comunità. </p><p class="paragraph" data-counter="16" id="p-16">È interesse politico sfruttare al massimo la forza esemplare, di verità e di unità, della professione nella vita sociale e di porre il più largamente possibile la tecnica a servizio delle necessità attuali e dei possibili sviluppi della umanità. Ma se così è, se la professione è una grande arma per una politica intelligente e preoccupata di porsi a servizio dell’uomo in tutte le sue necessità e, tra l’altro, nel suo bisogno impellente di unità, la politica deve pur guardarsi dal distorcere la professione dal suo altissimo fine contemplativo, operativo e solidaristico, rendendo invece omaggio al suo naturale primato, a quella sua purissima essenza per la quale chi professa intelligenza a servizio dell’uomo sa davvero di celebrare nell’armoniosa tensione di un continuo perfezionamento il mistero della vita nella sua pienezza.</p></body></html>