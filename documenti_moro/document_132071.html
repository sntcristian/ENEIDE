<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.071" name="dcterms.relation"/><meta content="10.48678/unibo/aldomoro1.3.2.071" name="dcterms.identifier"/><meta content="Moro, Aldo, [Discorso per inaugurazione del nuovo Palazzo della Provincia di Viterbo], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.071." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Discorso per l’inaugurazione del nuovo Palazzo della Provincia di Viterbo</title>
<div id="mentionMeta"><meta about="https://w3id.org/moro/enoam/data/viterbo" typeof="dcterms:Location"/><meta about="https://w3id.org/moro/enoam/data/viterbo" content="Viterbo" property="rdfs:label"/><meta about="https://w3id.org/moro/enoam/data/viterbo" property="owl:sameAs" resource="http://www.wikidata.org/entity/Q13395"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Discorso per l’inaugurazione del nuovo Palazzo della Provincia di Viterbo</h1><p class="paragraph" data-counter="1" id="p-1">Il presidente del Consiglio on. Aldo Moro in un breve discorso a <span about="https://w3id.org/moro/enoam/data/132071/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/viterbo" typeof="deo:Reference">Viterbo</span>, al termine della cerimonia per l’inaugurazione del nuovo Palazzo della Provincia, dopo aver ringraziato i rappresentanti della città per l’invito così premurosamente rivolto, ha espresso la sua ammirazione per la città di <span about="https://w3id.org/moro/enoam/data/132071/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/viterbo" typeof="deo:Reference">Viterbo</span> e formulato il suo augurio agli amministratori e al popolo. Richiamandosi allo sforzo compiuto dagli amministratori della città e della provincia in vista della elaborazione di efficaci direttive per lo sviluppo economico e sociale della loro comunità, l’on. Moro ha detto che lavorando alla programmazione economica, si intende mettere a punto una visione globale delle linee di sviluppo della società italiana, nella quale si esprimano, in sintesi ragionata ed equilibrata, le esigenze che affiorando a tutti i livelli e che vengono responsabilmente elaborate in sede locale: oggi, nell’ambito dei comuni e delle province; domani, più organicamente, nel quadro più proprio delle regioni.</p><p class="paragraph" data-counter="2" id="p-2">L’on. Moro, esprimendo il suo compiacimento per la nuova sede dell’amministrazione provinciale, ha constato come esistano, nella travagliata vita amministrativa e politica del paese, soddisfacenti realizzazioni, punti di rilievo attraverso i quali si passa nel cammino, che è tutto da percorrere, in vista dell’auspicato, necessario sviluppo civile del paese; sviluppo che costituisce il dovere e l’obiettivo del Governo come della intera comunità nazionale.</p><p class="paragraph" data-counter="3" id="p-3">Davanti a questa prospettiva non siamo inerti, ha proseguito il Presidente del Consiglio. E quando dico che non siamo inerti, non intendo solo riferirmi al governo che è impegnato ad andare avanti con il suo programma, ma anche alle amministrazioni locali che possono presentare un bilancio di grande rilievo nell’interesse della nazione e soprattutto al popolo italiano che con il suo lavoro, il suo risparmio, il suo sacrificio, la sua iniziativa, ha portato innanzi il suo processo di sviluppo.</p><p class="paragraph" data-counter="4" id="p-4">In questa sede ed alla vigilia di un’ampia consultazione ammnistrativa mi viene naturale ricordare – ha soggiunto il Presidente del Consiglio – l’importanza che hanno le amministrazioni locali, l’efficace, insostituibile funzione che esse svolgono, come centri autonomi di rilevanti interessi e poteri, nella società nazionale.</p><p class="paragraph" data-counter="5" id="p-5">Gli enti locali sono un elemento fondamentale per il libero e significativo svolgimento della vita sociale. Ho già detto e ripeto che una società non è veramente libera, non realizza pienamente tutte le sue possibilità, se è esclusivamente Stato, mentre essa dà il meglio di se stessa, se si articola in un complesso di organi locali nei quali si esprimono particolari comunità, nei quali interessi specifici e rilevanti vengono seguiti, soddisfatti, controllati in modo ben più ordinato ed efficace che non possa avvenire a livello della amministrazione dello Stato. Siamo in presenza infatti – ha continuato il presidente del Consiglio – di una serie crescente di interessi di varia dimensione che richiamano appunto la sfera comunale, provinciale e regionale e che non potrebbero trovare nell’ambito dello Stato la loro piena soddisfazione, quale è invece possibile nelle comunità locali.</p><p class="paragraph" data-counter="6" id="p-6">Desidero perciò dire – ha affermato l’on. Moro – una parola di rispetto e di fiducia verso le Amministrazioni locali che sono tanta parte della nostra tradizione democratica. Conosco le difficoltà che esse incontrano. Sono le comuni difficoltà della collettività nazionale. Le difficoltà davanti alle quali siete – ha soggiunto il Presidente Moro – non sono il frutto di una cattiva amministrazione, ma di un certo squilibrio che si è profilato nell’intera vita economica e sociale, la quale deve essere gradualmente ricondotta alla normalità e naturalmente al più alto livello. E ciò richiede sacrifici a tutti ed anche alle amministrazioni locali.</p><p class="paragraph" data-counter="7" id="p-7">Attraverso di essi andiamo riconducendo lo sviluppo del Paese ad un equilibrio costruttivo e tale da consentire di riprendere il cammino ascensionale che deve assicurare il previso e sperato progresso economico e sociale all’intera collettività nazionale. I sacrifici richiesti sono dunque destinati a dare a non lontana scadenza il loro frutto.</p><p class="paragraph" data-counter="8" id="p-8">Per le Amministrazioni locali abbiamo la prospettiva – ha detto il Presidente del Consiglio – di una legge organica che assicuri un assetto più ordinato e tranquillo. Un maggiore ordine non solo ma anche maggiori possibilità. Il che richiede l’accrescimento e l’ordinata distribuzione del reddito nazionale, sì da soddisfare tutte le legittime esigenze. Si tratta di avere una visione d’insieme, una vera consapevolezza, una seria e responsabile gradualità. Ciò implica il computo delle risorse rispetto alle finalità ed una scelta ragionata e seria.</p><p class="paragraph" data-counter="9" id="p-9">Noi vogliamo appunto che la programmazione democratica ci dica le cose più importanti da fare e come, indichi un ordine di priorità, offra, nel quadro costituzionale, gli elementi atti a soddisfare gradualmente e concretamente esigenze vitali, soprattutto in ordine ai «consumi civili» che si impongono in questo momento storico.</p><p class="paragraph" data-counter="10" id="p-10">Il Presidente del Consiglio ha concluso, partendo dalle comunità locali quali naturali espressioni di libertà, con un richiamo proprio alla libertà come supremo valore per il popolo italiano.</p><p class="paragraph" data-counter="11" id="p-11">Il nostro sistema, quello che il popolo italiano si è scelto, è il sistema della libertà, nel quale l’uomo che si afferma nella sua dignità, nel quale è l’uomo che sceglie liberamente il proprio destino, nel quale la competizione delle idee, al di là di ogni faziosità e prepotenza, è affidata alla libera e consapevole determinazione della nazione. Quel regime libero, che si è andato sviluppando e consolidando, e che il popolo italiano è chiamato a salvaguardare nella sua saggezza e nel suo provato attaccamento alle istituzioni democratiche.</p></body></html>