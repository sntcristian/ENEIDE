<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.022" name="dcterms.relation"/><meta content="10.48678/unibo/aldomoro1.3.2.022" name="dcterms.identifier"/><meta content="Moro, Aldo, [Resoconto del discorso tenuto al teatro Piccinni di Bari ai quadri direttivi Dc], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.022." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Resoconto del discorso tenuto al teatro Piccinni diBariai quadri direttivi Dc</title>
<div id="mentionMeta"><meta about="https://w3id.org/moro/enoam/data/bari" typeof="dcterms:Location"/><meta about="https://w3id.org/moro/enoam/data/bari" content="Bari" property="rdfs:label"/><meta about="https://w3id.org/moro/enoam/data/bari" property="owl:sameAs" resource="http://www.wikidata.org/entity/Q3519"/><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/mezzogiorno" typeof="dcterms:Location"/><meta about="https://w3id.org/moro/enoam/data/mezzogiorno" content="Mezzogiorno" property="rdfs:label"/><meta about="https://w3id.org/moro/enoam/data/mezzogiorno" property="owl:sameAs" resource="http://www.wikidata.org/entity/Q207989"/></div>

<div id="footnoteMeta"><meta about="https://w3id.org/moro/enoam/data/michele-cento" typeof="foaf:Person"/><meta about="https://w3id.org/moro/enoam/data/michele-cento" content="Michele Cento" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1 class="title">Resoconto del discorso tenuto al teatro Piccinni di Bari ai quadri direttivi Dc</h1><p class="paragraph" data-counter="1" id="p-1">A <span about="https://w3id.org/moro/enoam/data/132022/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/bari" typeof="deo:Reference">Bari</span>, al Teatro Piccinni, il presidente del Consiglio on. Moro ha pronunciato un discorso ai quadri direttivi della <span about="https://w3id.org/moro/enoam/data/132022/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc</span>. Vi ringrazio – ha esordito – per l'accoglienza così affettuosa e stimolante, ringrazio gli amici parlamentari convenuti, con fraterna amicizia, insieme con i rappresentanti qualificati della <span about="https://w3id.org/moro/enoam/data/132022/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc</span> di Terra di <span about="https://w3id.org/moro/enoam/data/132022/v1/mention-27" class="mention place" id="mention-27" property="dcterms:references" resource="https://w3id.org/moro/enoam/data/bari" typeof="deo:Reference">Bari</span>. È un incontro, questo, amichevole; non è un incontro con la popolazione nella sua intierezza, ma un incontro col Partito. Questo mi consente un linguaggio semplice, umano e fraterno. Si tratta di ritrovarci dopo tante vicende succedutesi in questo vorticoso periodo della nostra storia per fare il punto della situazione politica, per prendere coscienza dei compiti, dei doveri, delle possibilità offerte alla <span about="https://w3id.org/moro/enoam/data/132022/v1/mention-9" class="mention organization" id="mention-9" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc</span> in questo momento decisivo della vita nazionale. li discorso tra noi ha poi un destinatario: il popolo italiano al servizio del quale la <span about="https://w3id.org/moro/enoam/data/132022/v1/mention-10" class="mention organization" id="mention-10" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc</span> si pone. Essa, infatti, è il tramite efficace tra l’opinione pubblica, la società italiana, il complesso degli interessi e degli ideali che sono nel Paese e il vertice politico che deve esprimere la volontà unitaria del popolo italiano. Parlando a voi so di parlare ai tanti che hanno avuto fiducia in noi, in un partito di alti ideali cristiani e di schietta ispirazione democratica; ai tanti che per anni hanno compreso la nostra azione nella sua naturale molteplicità di forme ma nella sua coerenza e continuità di fondo. </p><p class="paragraph" data-counter="2" id="p-2">Oggi, in un contatto non tanto largo quanto sarebbe desiderabile, mi si offre l’occasione di dire all'elettorato democristiano di Terra di <span about="https://w3id.org/moro/enoam/data/132022/v1/mention-28" class="mention place" id="mention-28" property="dcterms:references" resource="https://w3id.org/moro/enoam/data/bari" typeof="deo:Reference">Bari</span> il mio ringraziamento per la fiducia che ha voluto ancora una volta dimostrare, per il largo suffragio intorno alla mia persona. Questo voto compatto ben al di là dei miei meriti, mi ha dato forza e autorità morale per affrontare le enormi difficoltà che sono state sormontate nel periodo successivo alla consultazione elettorale del 28 aprile<sup><a href="#curatornote-1" id="curatornote-ref-1">[1]</a></sup>. Ora vengo qui per respirare questa aria di famiglia, in questa atmosfera di fiducia, in questo ambiente di amicizia. Vengo a trovare in voi, nella vostra solidarietà e comprensione, conforto e incitamento, quella consapevolezza che si deve pur avere che il nostro lavoro serve in qualche modo a vantaggio del popolo italiano. Cari amici voi mi date questa consapevolezza; essa mi servirà a far fronte a certe forme di incomprensione, a certe posizioni pregiudiziali che hanno come obiettivo più che di battere un Governo, di scardinare l’ordinamento democratico del nostro Paese. </p><p class="paragraph" data-counter="3" id="p-3">Come sono venuto tra voi all'inizio della mia attività di Segretario politico della <span about="https://w3id.org/moro/enoam/data/132022/v1/mention-11" class="mention organization" id="mention-11" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc</span>, così torno ora intraprendendo quella di Presidente del Consiglio. Non voglio dire che essa debba durare altrettanto; ho parlato degli inizi, non parlo del ciclo. Bisogna che io vi dica le difficoltà nascenti da una crescita rapidissima e tumultuosa della nostra comunità nazionale, messa in movimento da quella forza propulsiva che è l'instaurazione della democrazia. Questa volta bisogna soffermarsi per misurare il passo con cui camminare. Abbiamo, dunque, delle difficoltà circa i modi di sviluppo, ma nascenti da un fatto positivo: la nostra comunità si è mossa dopo venti anni di mortificazione e di chiusura, si è messa finalmente in movimento. Difficoltà però che non significano che si possa fermare il cammino in forza del quale sempre più larghe masse di popolo diventano partecipi del potere politico e del complesso dei beni della nostra comunità nazionale. Questo è l'obiettivo che non si può eliminare, senza rifare dell'<span about="https://w3id.org/moro/enoam/data/132022/v1/mention-22" class="mention place" id="mention-22" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> un popolo chiuso e mortificato. Dobbiamo avere però il passo giusto per portare fino in fondo il processo di sviluppo sociale, economico, politico del Paese. Il nostro è un lavoro difficile nel quale ci conforta la vostra solidarietà. Ma soprattutto è incoraggiante la consapevolezza che voi avete del significato di queste cose, del peso che comportano, del sacrificio che richiedono. lo non ho cercato né questa, né quella responsabilità, ma non ho rifiutato né quella, né questa responsabilità disposto a pagare ciò che si deve pagare quando si è al servizio del Paese. </p><p class="paragraph" data-counter="4" id="p-4">Sarebbe stato per me molto più piacevole venirvi a dire: stiamo per risolvere nell'immediato questi problemi: le mete che abbiamo tante volte indicate sono ora a portata di mano. Questo oggi non lo posso dire perché abbiamo bisogno di un momento di pausa e di riflessione. Avrei voluto aprire il vostro cuore a speranze vicine nella loro realizzazione. Invece devo dirvi che c'è una attesa necessaria per il nuovo tempo conclusivo dello sviluppo democratico del Paese. Tuttavia, non si può e non si deve scegliere il proprio tempo, il tempo comodo; si deve prendere il tempo che ci è stato dato. Il «sì» va pronunciato nel momento stesso in cui esso è richiesto. Per questo non posso promettervi grandi cose. La <span about="https://w3id.org/moro/enoam/data/132022/v1/mention-12" class="mention organization" id="mention-12" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc</span> ha sempre saputo dire di «sì» nei tanti momenti difficili della nostra storia di questi anni. Perciò so di non essere solo quando dico: prendo il mio posto di responsabilità tra tante difficoltà; perché non lo prendo solo, lo prendo insieme con la <span about="https://w3id.org/moro/enoam/data/132022/v1/mention-13" class="mention organization" id="mention-13" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc</span>. Ricordiamole in questo momento tutte le fasi difficili della nostra storia in questi venti anni, ricordiamoli tutti i momenti nei quali la <span about="https://w3id.org/moro/enoam/data/132022/v1/mention-14" class="mention organization" id="mention-14" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc</span> non ha guardato al proprio tornaconto, ma si è collocata al posto giusto, assumendo tutta intera la sua responsabilità. Ciò è avvenuto quando la <span about="https://w3id.org/moro/enoam/data/132022/v1/mention-15" class="mention organization" id="mention-15" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc</span> è stata, nell'immediato dopoguerra, un punto ideale e politico di riferimento per il Paese diviso e scoraggiato sul suo stesso avvenire, quando essa ha lavorato per reintegrare il tessuto economico e sociale del Paese, quando ha preso, in un momento decisivo, una posizione nettissima nei confronti del Partito comunista che minacciava le nostre libertà, quando ha trovato e indicato la strada dello sviluppo democratico del Paese contro le tentazioni degli estremismi di sinistra e di destra, quando ha favorito la vigorosa ripresa economica del Paese, quando ha cominciato a prospettarsi il tema della assunzione di nuove forze popolari alla guida dello Stato democratico, quando, come ora, ha detto al popolo italiano che è necessario un momento di riflessione e di riassestamento per l'ulteriore sviluppo del Paese. Nelle posizioni della <span about="https://w3id.org/moro/enoam/data/132022/v1/mention-16" class="mention organization" id="mention-16" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc</span> c'è sempre una verità profonda, non misurata con il calcolo, effimero e rovinoso, della utilità immediata ma con una visione più lontana delle cose. Ecco perché questi momenti difficili sono stati tutti superati e la <span about="https://w3id.org/moro/enoam/data/132022/v1/mention-21" class="mention organization" id="mention-21" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> ha trovato sempre il modo di riconfermare la continuità della sua ispirazione ideale e la coerenza della sua azione politica per realizzare, al di fuori di un irrigidimento classista, in uno schema unitario della vita nazionale, il progresso economico e sociale del Paese nella permanente garanzia delle istituzioni democratiche. </p><p class="paragraph" data-counter="5" id="p-5">Siamo stati sempre fedeli a questo obiettivo, anche quando siamo passati da una formula politica, che vi aveva retti per alcuni anni ad una nuova che rappresenta lo sviluppo, in una situazione nuova e in un Paese che si muove, di quella linea ideale e politica che ci ha sempre retto. Non abbiamo compromesso l'integrità delle istituzioni democratiche e la libertà dei cittadini. Permangono gli stessi obiettivi dello sviluppo, dell'aumento del reddito, della partecipazione di tutti i cittadini ad ogni ordine di beni. Ma credete si possa guidare per venti anni il Paese, in regime democratico, con una assoluta immobilità di formule e di strumenti politici? Non è pensabile di usare per venti anni le stesse formule e gli stessi strumenti; quello che importa è che l'obiettivo politico sia fermo e garantito nel suo significato ideale. La caratteristica del nostro Paese è che non vi è una reale alternativa democratica ad una formazione politica che faccia perno sulla <span about="https://w3id.org/moro/enoam/data/132022/v1/mention-17" class="mention organization" id="mention-17" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc</span>. La <span about="https://w3id.org/moro/enoam/data/132022/v1/mention-18" class="mention organization" id="mention-18" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc</span> deve avere perciò una mobilità maggiore per essere sempre alternativa a se stessa. Questa è la realtà: una <span about="https://w3id.org/moro/enoam/data/132022/v1/mention-19" class="mention organization" id="mention-19" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc</span> che non è, in atto, sostituibile come perno dell'equilibrio politico democratico, un Paese che si muove e nel quale nuovi ceti si affacciano alla vita nazionale con coscienza dei propri diritti e doveri. In una situazione come questa non si poteva non essere attenti al movimento che si andava profilando appunto in alcuni ceti sociali e politici e che faceva apparire disponibili per una piena assunzione di responsabilità democratiche forze popolari che apparvero ieri in una posizione di protesta e di attacco e che oggi sono pronte ad assumere con noi la corresponsabilità nella guida democratica e ordinata del Paese<sup><a href="#curatornote-2" id="curatornote-ref-2">[2]</a></sup>. Forze politiche che ritengono accettabili e utilizzabili i liberi istituti democratici per una ordinata evoluzione sociale. </p><p class="paragraph" data-counter="6" id="p-6">Nella consapevolezza dei problemi del Paese e della esigenza per la <span about="https://w3id.org/moro/enoam/data/132022/v1/mention-20" class="mention organization" id="mention-20" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Dc</span> di rinnovarsi, rimanendo se stessa, abbiamo promosso questa nuova formula politica della quale bisogna considerare importante non solo il programma che si propone di realizzare, ma la sua stessa composizione, il fatto cioè che forze prima ostili sono collocate, in ragione di questa formula politica, sul terreno della responsabilità di governo. Questo è il significato di quello che abbiamo fatto; una cosa certo non semplice, non comoda, non univoca, che lascia diversità tra le forze politiche collocate insieme. Ma è naturale che si passi a fatica dal terreno della protesta e della sfiducia al terreno della corresponsabilità. E questo non è un governo monocolore, è un governo di coalizione che include forze nuove all'esercizio del potere; una coalizione che va maturando, non nel senso di una impossibile assimilazione, ma nel senso di una progressiva maggiore comprensione delle esigenze dello Stato, di una progressiva maggiore attenzione alla realtà del Paese. Non si può fare una critica maliziosa sul sistema di discussione nell'ambito del Governo. In un Paese in cui la discussione è così libera, perché solo il Governo non dovrebbe discutere? Abbiamo dibattuto i temi politici del momento con estrema lealtà e reciproco rispetto, abbiamo trovato una via comune. Chi si scandalizza delle piccole cose marginali vuol dire che non ha il senso dei tempi, non comprende come sia importante e decisivo questo nostro sforzo di stare insieme, di vincolare, nel segno della libertà e della responsabilità, altre forze perché vi siano più sostenitori dello Stato democratico, perché non si debba tremare ad ogni elezione per le istituzioni democratiche a causa della scarsezza dei loro sinceri sostenitori. </p><p class="paragraph" data-counter="7" id="p-7">Questo è importante: il fatto che noi siamo insieme, che una nuova forza politica si impegni con noi a difendere fino in fondo la libertà del nostro Paese. Questa coalizione dunque ha una sua omogeneità, relativa si intende; restano fuori naturalmente le forze che non la compongono e nei confronti delle quali c'è una posizione di netta differenziazione sia pure espressa da ciascuno dei partiti della maggioranza con varietà d'accenti in corrispondenza delle proprie ideologie. La coalizione non può subire infiltrazioni; essa è impermeabile. La coalizione è chiusa verso le forze estreme. Si dice che abbiamo ritegno a chiamare queste forze con il loro nome. No, non abbiamo timore di dire che sono le forze comuniste e le forze della estrema destra, dalle quali siamo divisi, ciascuno a proprio modo, ma tutti in ordine ad un dissenso profondo, circa i grandi temi della libertà nella società e nello Stato. Con ciò è stato detto tutto, con ciò è stata giustificata la completa e significativa autonomia della coalizione. Facciamo una battaglia per la quale anche i termini di competizione e di sfida sono giudicati da taluno una concessione a sinistra, ma noi la combattiamo davvero questa battaglia sul terreno della libertà ed è questo da sempre il nostro modo di competere. Da sempre siamo coloro che vogliono combattere tutte le tentazioni tiranniche con il metodo democratico. La verità è che il tempo passa e che le polemiche si spostano: oggi è questa coalizione indicata come se essa soggiacesse a pericolose istanze rivoluzionarie mentre ieri nello stesso senso erano valutate addirittura le coalizioni centriste. Il governo vale per quello che è e per le cose che intende fare e con le quali si è qualificato in Parlamento quando ha definito la sua fisionomia politica e programmatica. </p><p class="paragraph" data-counter="8" id="p-8">Una propaganda martellante chiede al Governo di abbandonare, anche in prospettiva, il complesso delle misure rinnovatrici della società italiana che esso si propone di attuare, misure che non hanno niente di eversivo. Se valesse la pena si potrebbero sfidare i nostri critici a dire cosa c'è nel programma che significhi collettivizzazione forzata, che cosa in esso vi sia al di fuori del programma di una democrazia moderna, di misure e riforme già in atto da tempo in gran parte delle democrazie occidentali. Che ci si richiami ad un accorto calcolo delle risorse disponibili e dei tempi di attuazione è giusto, ma noi abbiamo sempre detto che avremmo operato con serietà, responsabilità, considerando l’incidenza globale del grande sforzo rinnovatore dello Stato democratico. Ma non si dica che vogliamo cose assurde e le vogliamo irresponsabilmente. Del nostro programma richiamiamo in particolare questi punti: una scuola aperta a tutti, fino ad un certo punto obbligatoria per tutti ed oltre questo limite aperta ai meritevoli; sviluppo e coordinamento della ricerca scientifica, segno della modernità e vivacità dei popoli; una seria politica della casa, la quale include necessariamente una disciplina delle aree fabbricabili perché non vi siano odiose e ingiuste speculazioni ma senza alcuna persecuzione; una politica organica della previdenza sociale fino al limite della sicurezza sociale (proprio in questi giorni stiamo esaminando difformità e lacune in questo settore), una politica della sanità che recinga il Paese di adeguate strutture protettive della salute individuale anche nell'interesse della collettività; una pubblica amministrazione agile, efficiente, ordinata, adeguata ai tempi di oggi che sono diversi dai tempi di ieri. </p><p class="paragraph" data-counter="9" id="p-9">Il problema della grande riforma si accompagna a quello delle piccole azioni riformatrici equilibrando le esigenze del controllo con le esigenze della speditezza. Vogliamo del resto avvicinare la cosa pubblica al cittadino e fare sì che il Paese abbia molti centri di sviluppo economico, sociale e politico perché tutta la Nazione possa esprimere ovunque il meglio di sé. Queste cose costano molto e perciò le realizzeremo organicamente e gradualmente. Non basta che tutte queste cose siano belle e buone; bisogna pagarle, le deve pagare la comunità nazionale. Per questo ci avviamo alla programmazione, per questo prepariamo per giugno un rapporto delle esigenze, delle risorse, dei modi migliori di impiego delle energie creative della comunità italiana. Avremo allora uno spettacolo interessante e impressionante. Sono infatti necessari per le opere pubbliche attualmente richieste di 4.500 miliardi; per la scuola occorrerebbe raddoppiare da mille a duemila miliardi il bilancio relativo, per una politica della casa per tutti occorrono centinaia e centinaia di miliardi; lo stesso si dica per una buona ed efficiente pubblica amministrazione. Quindi non basta avere una chiara visione dei tempi e dei modi per realizzarli. </p><p class="paragraph" data-counter="10" id="p-10">Ho detto al Senato che il Governo è ugualmente lontano dalla rinuncia come dall'avventura<sup><a href="#curatornote-3" id="curatornote-ref-3">[3]</a></sup>. Non vogliamo compromettere con un'azione precipitosa le possibilità stesse di ordinato sviluppo della comunità nazionale. Ma neppure vogliamo perdere di vista esigenze fondamentali in ordine alle quali vi sono il consenso e l’attesa di tutto il Paese. Per questo siamo impegnati nella politica di superamento della congiuntura, premessa allo sviluppo programmato, perché è indispensabile riequilibrare il Paese cresciuto troppo in fretta e troppo disordinatamente<sup><a href="#curatornote-4" id="curatornote-ref-4">[4]</a></sup>. Siamo stati infatti presi in questi anni dall'ansia di raggiungere rapidamente obiettivi di benessere individuale e collettivo cosicché oggi registriamo uno squilibrio tra le risorse nazionali e la domanda dei singoli e della comunità. È necessario che la domanda nei settori in cui ciò è possibile, rallenti per qualche tempo ma soprattutto che l’offerta sia incrementata il più rapidamente possibile. Ecco perché abbiamo colpito un settore dell'economia nazionale che registrava uno sviluppo abnorme, in sé consolante, ma non correlato allo sviluppo dell'economia nazionale nel suo complesso. Ecco perché il previsto introito dal settore della motorizzazione sarà impegnato in attività produttive specie nel <span about="https://w3id.org/moro/enoam/data/132022/v1/mention-25" class="mention place" id="mention-25" property="dcterms:references" resource="https://w3id.org/moro/enoam/data/mezzogiorno" typeof="deo:Reference">Mezzogiorno</span> d'<span about="https://w3id.org/moro/enoam/data/132022/v1/mention-23" class="mention place" id="mention-23" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>. Ma se anche i singoli non producono e destinano il risparmio, vengono meno le necessarie risorse per il Paese. Di qui il richiamo alla consapevolezza, alla necessità di una autolimitazione accettata con senso di responsabilità che sia strumento per adeguare le risorse alle richieste dei consumi privati e pubblici. Ecco perché ci siamo rivolti alle grandi organizzazioni dei lavoratori e degli imprenditori con un appello che non ci pare sia stato respinto perché nessuno può disinteressarsi all' esercizio del potere che ciascuno ha in vista della vita economica e sociale del Paese. La mancata assunzione di responsabilità avrebbe conseguenze gravi per la nazione. Si può sempre dire no, ma l‘egoismo non costruisce e non salva neppure quanto l’egoista pretende mantenere. Non ci si rivolge solo ad alcuni, non si chiedono rinunce in una sola direzione. </p><p class="paragraph" data-counter="11" id="p-11">Certo, dobbiamo chiedere il sacrificio anche di chi ha meno. Ma ci rivolgiamo a tutti per una politica di solidarietà nazionale in spirito di giustizia e di progresso. Tutti debbono rinunciare a qualche cosa e ciascuno in proporzione alle proprie forze. Se lo Stato e i singoli faranno il loro dovere, anche questa stretta sarà superata. Non è vero che manchi chiarezza nella nostra posizione. Abbiamo detto cosa vogliamo fare, quale è la situazione nella quale ci troviamo, abbiamo richiamato i diritti costituzionali della privata iniziativa, e l'importante funzione che assolve; nel programma c'è tutto quello che vogliamo fare. Nessuno può perciò dire: non sappiamo cosa il governo farà. Tutti hanno il diritto e il dovere di vedere il quadro dell'intera economia nazionale e del suo sviluppo. E quindi il Governo ha detto: facciamo i conti insieme proprio per offrire un quadro di ciò che si può prendere e di ciò che non si può prendere, di ciò che si ottiene con il sacrificio che si accetta. Chiediamo di costruire insieme l'avvenire economico e sociale del popolo italiano. Ciò può realizzarsi nel quadro di una ordinata e ragionevole programmazione dello sviluppo. Si tratta dunque di difendere la stabilità della moneta e quella dei prezzi, l'occupazione che è il primo e fondamentale obiettivo che il Governo persegue e che si raggiunge solo con un'organica visione della vita economica. E si tratta di difendere la democrazia italiana. </p><p class="paragraph" data-counter="12" id="p-12">Una democrazia può infatti sussistere e apparire vitale nella misura in cui riesce a risolvere, nella libertà, in modo ordinato, i problemi della comunità. Le spinte disordinate ed eversive, invece, minacciano la democrazia. E noi la vogliamo difendere con fede e fermezza, superando solidalmente, insieme, da uomini liberi, la stretta da cui dobbiamo uscire rapidamente. lo non sono pessimista, credo che supereremo anche questa prova facendo scaturire da essa una <span about="https://w3id.org/moro/enoam/data/132022/v1/mention-24" class="mention place" id="mention-24" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> che va avanti libertà. Ho fatto appello al popolo che nella sua saggezza sa che nella libertà e nella solidarietà si realizza il progresso e si salvaguarda l'avvenire della Nazione.</p><ol id="curatorNotes"><li about="https://w3id.org/moro/enoam/data/132022/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Moro si riferisce qui all’ultima tornata delle elezioni politiche tenutasi il 28 aprile 1963. <a href="#curatornote-ref-1">↑</a></li><li about="https://w3id.org/moro/enoam/data/132022/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Moro si riferisce qui naturalmente al Partito socialista italiano. <a href="#curatornote-ref-2">↑</a></li><li about="https://w3id.org/moro/enoam/data/132022/v1/curatornote-3" class="" id="curatornote-3" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Il riferimento è all’intervento di Moro al Senato il 18 marzo 1964 nel corso del dibattito per la conversione in legge dei decreti anticongiunturali del 23 febbraio 1964. <a href="#curatornote-ref-3">↑</a></li><li about="https://w3id.org/moro/enoam/data/132022/v1/curatornote-4" id="curatornote-4" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Moro sintetizza qui la posizione di Ugo La Malfa nella celebre <em>Nota aggiuntiva </em>del 1962, considerata a ragione come documento fondamentale per l’avvio di una politica di programmazione.  <a href="#curatornote-ref-4">↑</a></li></ol></body></html>