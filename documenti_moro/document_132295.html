<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.295" name="dcterms.relation"/><meta content="10.48678/unibo/aldomoro1.3.2.295" name="dcterms.identifier"/><meta content="Moro, Aldo, [Discorso tenuto a Novara in occasione dell’apertura della campagna elettorale], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.295." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Discorso tenuto a Novara in occasione dell'apertura della campagna elettorale</title>
<div id="mentionMeta"><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/partito-comunista-italiano" typeof="foaf:Organization"/><meta about="https://w3id.org/moro/enoam/data/partito-comunista-italiano" content="Partito comunista italiano" property="rdfs:label"/><meta about="https://w3id.org/moro/enoam/data/partito-comunista-italiano" property="owl:sameAs" resource="http://www.wikidata.org/entity/Q461886"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Discorso tenuto a Novara in occasione dell'apertura della campagna elettorale </h1><p class="paragraph" data-counter="1" id="p-1">Dobbiamo cogliere gli aspetti fondamentali della attuale situazione politica per dare, tramite il nostro partito, alcune indicazioni al corpo elettorale. La prima riguarda l’importanza decisiva di queste elezioni. È un rilievo che va ripetuto e sottolineato in questo momento perché mutate circostanze e forse una particolare condizione di serenità dei cittadini possono attenuare il significato e la portata delle scelte che il corpo elettorale sta per fare.</p><p class="paragraph" data-counter="2" id="p-2">Se nei momenti drammatici del passato era più facile avvertire la gravità delle decisioni da prendere, oggi può invece accadere che la situazione politica italiana appaia tale da non provocare la tesa e preoccupata attenzione caratteristica delle precedenti consultazioni.</p><p class="paragraph" data-counter="3" id="p-3">Indubbiamente attenua il significato drammatico della prossima prova elettorale il fatto che si presenta al giudizio degli elettori, al termine di una legislatura sofferta ma svolta nel segno della continuità, una <span about="https://w3id.org/moro/enoam/data/132295/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> fedele a se stessa, alla sua vocazione, alla sua funzione, alla sua tradizione, in un insieme di forze che hanno assunto e assumono il compito di garantire e promuovere lo sviluppo della vita democratica.</p><p class="paragraph" data-counter="4" id="p-4">Non vorrei però che partendo dal naturale apprezzamento per coloro che hanno lavorato insieme, rinunciando ciascuno a qualche cosa in vista di un servizio comune, si giungesse al punto di considerare le prossime elezioni come un avvenimento di ordinaria amministrazione, quasi fossero in gioco soltanto aspetti particolari restando comunque garantito il quadro politico e cioè il sistema democratico.</p><p class="paragraph" data-counter="5" id="p-5">Se abbiamo allargato le basi della democrazia non è tuttavia vero che siamo ormai nelle condizioni di tranquillità proprie ad esempio di paesi del tipo anglosassone.</p><p class="paragraph" data-counter="6" id="p-6">Non siamo ancora a questo punto. La situazione sociale e politica è più articolata, meno insidiata che in passato, ma esistono ancora quei doveri di attenzione ai quali non può non richiamare l’elettorato quel partito che ha assunto in questi anni il compito di garantire innanzi tutto la vita democratica.</p><p class="paragraph" data-counter="7" id="p-7">E il Presidente del consiglio di un Governo che ha portato innanzi lo sviluppo democratico del Paese non può, a sua volta, non far presenti i pericoli di un eccesso di tranquillità quando si debba constatare come si constata che in <span about="https://w3id.org/moro/enoam/data/132295/v1/mention-9" class="mention place" id="mention-9" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> non vi è, a livello politico e sociale, una identità di vedute su ciò che significano il regime di libertà e la vita democratica.</p><p class="paragraph" data-counter="8" id="p-8">Se vi fosse disporremo allora di un elemento particolarmente confortante che cambierebbe la natura drammatica delle scelte elettorali.</p><p class="paragraph" data-counter="9" id="p-9">La seconda indicazione che è necessario offrire all’elettorato riguarda il dovere, per esso, di un voto positivo, significativo, il quale scelga tra diverse prospettive politiche.</p><p class="paragraph" data-counter="10" id="p-10">Ritengo non si debba sopravvalutare il fenomeno di una aliquota dell’elettorato che si esprima in modo negativo, non scegliendo nessuno dei partiti esistenti. Recenti esperienze e una certa sensibilità ci dicono però che non è inutile avvertire che al diritto democratico della partecipazione alla vita politica deve far riscontro il dovere democratico di esercitare questo diritto contribuendo a determinare la vita della società e dello Stato.</p><p class="paragraph" data-counter="11" id="p-11">Ora, oltre il dato dell’inerzia, dell’indifferenza, di una insufficiente partecipazione, viene in luce l’atteggiamento di qualcuno he, per motivi diversi, pensa di non poter scegliere tra i partiti esistenti, di non volere o di non potere concretare una alternativa ad essi.</p><p class="paragraph" data-counter="12" id="p-12">C’è innanzi tutto chi è insoddisfatto in buona fede e considera che è troppo poco ciò che siamo, ciò che abbiamo fatto, ciò che vogliamo essere per l’avvenire.</p><p class="paragraph" data-counter="13" id="p-13">Ci sono poi altri, nutriti da una letteratura giornalistica cui per il vero è stato offerto qualche spunto ingigantito però nella sistematica denigrazione della vita pubblica del Paese, i quali hanno colto alcuni aspetti marginali, alcune ombre e non hanno invece sentito, pur tra inevitabili rilievi critici, quel che v’era e v’è di positivo e di sofferto nella vita politica.</p><p class="paragraph" data-counter="14" id="p-14">Ne consegue una sfiducia nel sistema dei partiti, eccessiva ed ingiusta, la quale tuttavia non dovrebbe portare mai a non scegliere, bensì a scegliere bene.</p><p class="paragraph" data-counter="15" id="p-15">Altri, infine, sono tentati da una sorta di negazione radiale delle strutture esistenti, sono mossi da una contestazione globale con il risultato di un ripudio dell’intero sistema politico.</p><p class="paragraph" data-counter="16" id="p-16">Vorrei chiedere a coloro che trovano insufficiente la nostra esperienza, che si considerano, per un verso, troppo arretrati e, per l’altro, troppo legati ai dati condizionanti della vita politica, di prestare più attenzione, di avere più rispetto per una esperienza come la nostra che non è di un anno o di una persona ma è l’esperienza più che ventennale di un partito al quale spetta il merito storico di avere fatto per la seconda volta l’unità d’<span about="https://w3id.org/moro/enoam/data/132295/v1/mention-10" class="mention place" id="mention-10" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>. </p><p class="paragraph" data-counter="17" id="p-17">Agli altri vorrei dire di essere più fiduciosi in se stessi e nella propria funzione di correzione e di stimolo.</p><p class="paragraph" data-counter="18" id="p-18">A quelli che, per stanchezza, sfiducia, hanno scarsa volontà o capacità di riconoscersi in qualcuno che ha già vissuto la propria esperienza nella vita politica del Paese, vorrei raccomandare di stare attenti a non far sì che nel responso elettorale vi siano, accanto a dati chiari, elementi d’incertezza e di confusione derivanti dal confluire di atteggiamenti diversi, ma, in definitiva, espressi in una posizione apparentemente uniforme. Vorrei ammonirli a non prestarsi alla contestazione del sistema democratico, che è obiettivo perseguito deliberatamente in alcuni settori, e porta alla fine alla contestazione del regime di libertà.</p><p class="paragraph" data-counter="19" id="p-19">Non vorrei che le richiamate posizioni negative costituissero, anche se solo marginalmente, una alternativa al sistema democratico, l’unico nel quale ogni forza ha la sua posizione ed è chiamata a svolgere la propria funzione nel rispetto della posizione e della funzione degli altri.</p><p class="paragraph" data-counter="20" id="p-20">Da un siffatto atteggiamento negativo potrebbe emergere quel tanto di spirito di violenza che per ora, in misura ridotta, affiora non solo nel nostro Paese ma nel mondo e che qualche volta si esprime nella barbarie di un attentato e altre volte nella insofferenza distruttiva. Ma noi non siamo stanchi del libero gioco dei partiti, del dialogo democratico che difendiamo anche nei confronti di quelli che lo contestano.</p><p class="paragraph" data-counter="21" id="p-21">Il popolo italiano non è stanco della libertà, di un sistema che non risolve subito tutti i problemi ma mano a mano senza però mai compromettere la personalità e la dignità dell’uomo.</p><p class="paragraph" data-counter="22" id="p-22">Dobbiamo avere un atteggiamento più deciso verso quelle forze che hanno difeso ieri e difendono oggi il gioco democratico nel quale abbiamo ricostruito l’<span about="https://w3id.org/moro/enoam/data/132295/v1/mention-11" class="mention place" id="mention-11" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>.</p><p class="paragraph" data-counter="23" id="p-23">Non si tratta però solo di rinvigorire il sistema di libertà stringendosi forte ai partiti della libertà.</p><p class="paragraph" data-counter="24" id="p-24">C’è, infatti, per tutti i dati che vengono in luce un problema che dobbiamo sapere vedere. Ma noi non siamo chiusi, comprendiamo quel che avviene, operiamo nel sistema di libertà che è il sistema nel quale qualsiasi problema può essere risolto.</p><p class="paragraph" data-counter="25" id="p-25">La terza indicazione da offrire all’elettorato è che non è mutato il quadro di fondo della nostra vita politica. Esso ha sì acquisito elementi nuovi, ancora sfumati, che lo rendono difficile ma è tuttora caratterizzato dalla contrapposizione della <span about="https://w3id.org/moro/enoam/data/132295/v1/mention-13" class="mention organization" id="mention-13" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia cristiana</span> al comunismo.</p><p class="paragraph" data-counter="26" id="p-26">Qualche volta l’idea della contrapposizione appare a taluno incomprensibile, arbitraria. Ed invece si tratta di una contrapposizione nutrita di contenuti ideali, tenuta sul terreno della libertà nel modo proprio della <span about="https://w3id.org/moro/enoam/data/132295/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>, con una grande fiducia cioè nella libertà. Questa contrapposizione democratica al comunismo che pone in evidenza il potenziale antidemocratico contenuto in esso è caratteristica anche di queste elezioni. Non l’abbiamo inventata noi, è nelle cose. Non credo possibile contrapporre al <span about="https://w3id.org/moro/enoam/data/132295/v1/mention-27" class="mention organization" id="mention-27" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">partito comunista</span> uno schieramento di forze politiche democratiche tra le quali non ve ne sia una che abbia una sua particolare consistenza, una sua esperienza, una sua ispirazione. E diciamo questo mentre accettiamo il dialogo e la collaborazione con le forze democratiche. Ma occorre la <span about="https://w3id.org/moro/enoam/data/132295/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>, qualche cosa che sia forte tanto quanto è necessario per non fare del <span about="https://w3id.org/moro/enoam/data/132295/v1/mention-21" class="mention organization" id="mention-21" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">Partito comunista</span> il punto di riferimento della realtà nazionale. È questa forza della <span about="https://w3id.org/moro/enoam/data/132295/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> nella sua ispirazione ideale la quale, anche nel caso di convergenze sul terreno parlamentare, non fa dubitare che non vi sia divergenza di fondo nella nostra esperienza democratica e cristiana che ci contrappone al comunismo non in un modo mediocre, ma in uno sforzo, in un’alta tensione, come diverso e contrario punto di riferimento che c’è stato e deve rimanere, che non deve venir meno. Se così fosse, il Paese sarebbe cambiato ed il Pci sarebbe al centro dello schieramento politico nazionale. E ciò va ridetto senza iattanza, senza alcuna pretesa di esclusivismo, senza alcuna mira egemonica. Va ridetto che non esiste una alternativa alla <span about="https://w3id.org/moro/enoam/data/132295/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> così come essa è, perché una alternativa ad essa non potrebbe prescindere dalla presenza e dalla forza del <span about="https://w3id.org/moro/enoam/data/132295/v1/mention-22" class="mention organization" id="mention-22" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">Partito comunista</span>. Per questa ragione non possiamo accettare alternative alla <span about="https://w3id.org/moro/enoam/data/132295/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>. È naturale a questo punto il richiamo alla esperienza propria della <span about="https://w3id.org/moro/enoam/data/132295/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>, alla sua opera per far risorgere il paese, valorizzare ciò che vi era di democratico in esso, offrire con la nostra disponibilità le più opportune occasioni perché altre forze democratiche crescessero immaginando per il domani, ma non ancora per l’oggi, una migliore dislocazione delle forze politiche.</p><p class="paragraph" data-counter="27" id="p-27">Ricordiamo la speranza offerta al Paese, la libertà garantita, lo sforzo comune di mediazione sociale e politica, le istituzioni democratiche concepite come un canale attraverso il quale fluisse salendo la vita sociale e attraverso il quale passassero, come sono passati, nuovi ceti per una più alta giustizia, scegliendo la strada della polemica o della collaborazione con gli altri secondo le circostanze storiche ma sempre in uno spirito di apertura e di onestà. Abbiamo cercando alleanze e solidarietà nell’ambito internazionale non solo per ragioni di difesa e di sicurezza, ma per parlare da pari a pari secondo una scelta di affinità. Per questo non vedo alternative alla <span about="https://w3id.org/moro/enoam/data/132295/v1/mention-14" class="mention organization" id="mention-14" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia cristiana</span>. Non credo che si possa fare a meno della mobilitazione popolare suscitata dalla <span about="https://w3id.org/moro/enoam/data/132295/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> più forte di quella del <span about="https://w3id.org/moro/enoam/data/132295/v1/mention-23" class="mention organization" id="mention-23" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">Partito comunista</span>, non credo si possa fare a meno della sua ispirazione ideale. Nel dialogo democratico siamo stati sempre estremamente sciolti e liberi ma non fino al punto di rinunciare a noi stessi. Abbiamo operato nello spirito degli ideali cristiani che sono vivi nella nostra società e che abbiamo professato sempre in buona fede pensando di adempiere un compito civile nel nostro Paese garantendo cioè le più alte tradizioni della nostra patria.</p><p class="paragraph" data-counter="28" id="p-28">Il <span about="https://w3id.org/moro/enoam/data/132295/v1/mention-24" class="mention organization" id="mention-24" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">Partito comunista</span> non rifiuta di tentare qualche contatto con quello che preferisce chiamare il mondo cattolico e non la <span about="https://w3id.org/moro/enoam/data/132295/v1/mention-15" class="mention organization" id="mention-15" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia cristiana</span>, ma il suo vero sforzo, vano io credo, è verso altre forze politiche. Il suo indirizzo di lotta è la <span about="https://w3id.org/moro/enoam/data/132295/v1/mention-16" class="mention organization" id="mention-16" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia cristiana</span> e se essa venisse diminuita tutto sarebbe rimesso in movimento nella vita politica italiana.</p><p class="paragraph" data-counter="29" id="p-29">Mi rifiuto di credere che partiti democratici vengano meno alla fondamentale promessa di non andare con il <span about="https://w3id.org/moro/enoam/data/132295/v1/mention-25" class="mention organization" id="mention-25" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">Partito comunista</span>, ma ciò non di meno debbo rilevare quale elemento di disarticolazione sarebbe una riduzione della <span about="https://w3id.org/moro/enoam/data/132295/v1/mention-17" class="mention organization" id="mention-17" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia cristiana</span>. Da questa riduzione se non deriverebbero elementi decisivi nuovi scaturirebbe almeno una estrema confusione suscettibile di portare alle più negative conseguenze. Di fronte al <span about="https://w3id.org/moro/enoam/data/132295/v1/mention-28" class="mention organization" id="mention-28" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">partito comunista</span> che ci indica come forza da battere io dico, e dico all’elettorato italiano, che questa soddisfazione non deve essere data, che chi non voglia far correre rischi di una drammatica situazione deve dare alla <span about="https://w3id.org/moro/enoam/data/132295/v1/mention-18" class="mention organization" id="mention-18" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia cristiana</span>, nell’ambito delle sue alleanze, prospettive vittoriose e ancoraggio sicuro per la vita del Paese. Crediamo comune dovere quello di servire insieme il paese, di ricacciare indietro il <span about="https://w3id.org/moro/enoam/data/132295/v1/mention-29" class="mention organization" id="mention-29" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">partito comunista</span>, di fare argine alla violenza, di continuare a guidare serenamente l’<span about="https://w3id.org/moro/enoam/data/132295/v1/mention-12" class="mention place" id="mention-12" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> nello sviluppo della sua vita democratica, della sua economia, della sua politica di pace. Nel dire questo penso allo schieramento dell’attuale coalizione di Governo e dentro di esso alla forza che il <span about="https://w3id.org/moro/enoam/data/132295/v1/mention-26" class="mention organization" id="mention-26" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">Partito comunista</span> deve tenere e dalla quale si deve differenziare. E se non vi è alternativa alla <span about="https://w3id.org/moro/enoam/data/132295/v1/mention-19" class="mention organization" id="mention-19" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia cristiana</span>, non vi è neppure alternativa alla coalizione di governo che abbiamo costituito con un atto di reciproca volontà e fiducia. Una coalizione certo difficile perché formata di forze con diverse esperienze e ispirazioni, ma con la comune volontà di servire la libertà mettendosi insieme appunto perché essa sia garantita. E la si garantisce evitando il vuoto politico, la mancanza cioè di una maggioranza che guidi il Paese. Noi non siamo una forza egemone, non vogliamo essere, non lo desideriamo perché accanto all’ispirazione di fondo che rappresentiamo, accanto alla libertà che è nostra, vi è altro modo di fondare la libertà e se esso è sincero, come è sincero, ecco che vogliamo essere insieme contro il vuoto politico, a favore della collaborazione tra diverse forze politiche. Ad un certo punto del nostro cammino abbiamo sostituito nel quadro delle nostre collaborazioni un coefficiente democratico ma aristocratico con un coefficiente democratico ma popolare. E ci siamo messi insieme perché valeva la pena di unire le nostre esperienze, di allargare la base democratica del Paese, di fare coincidere Stato e popolo perché nel popolo sia più largamente possibile la fiducia in uno Stato realizzatore della giustizia nella libertà. Si è trattato di una scelta politica indispensabile per evitare il vuoto politico, quel vuoto che nasce dal prevalere delle diversità sulle affinità e nel quale vi è la possibilità della violenza, di uno strappo dilacerante se esso non si riempie in tempo. C’è chi dice che il vuoto viene riempito dalla destra reazionaria e c’è chi dice dalle forze eversive e violente. Noi diciamo che tutte due le cose possono avvenire, che forze eversive e reazionarie si possono insediare e turbare la serenità e continuità che abbiamo garantita con la coalizione di governo. Una coalizione necessaria per l’avvenire, che sia in grado di riprendere subito dopo le elezioni la guida politica del Paese, cosa tanto più necessaria in questo tempo così veloce in cui i problemi si accumulano o perché ne emergono di nuovi o perché si ingigantiscono quelli esistenti o perché avvengano ambedue le cose.</p><p class="paragraph" data-counter="30" id="p-30">In un’epoca in cui tutti è così veloce, mutevole, sconcertante è necessario che le forze politiche si mantengano unite. Se vi fosse un punto interrogativo non sulle persone ma sulla continuità immediata della formula di centro-sinistra, si aprirebbe un periodo difficile nel quale la stessa unificazione socialista diventerebbe un dato problematico contro gli interessi della <span about="https://w3id.org/moro/enoam/data/132295/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>.</p><p class="paragraph" data-counter="31" id="p-31">Se le cose fatte, le collaborazioni accettate, ritenute indispensabili, conservate fino all’ultimo giorno della legislatura trascorsa hanno un senso allora vuol dire che si è trattato di cosa importante e significativa, che in essa sono confluite inutilmente forze diverse, tutte necessarie, che nessuna di esse è stata trascinata, che tutte hanno fatto il loro dovere. Voglio dire per quel tanto di responsabilità che posso avere ancora in questo periodo, che ancora domani questo è l’incontro delle forze libere. Con altre c’è una divergenza più profonda sui contenuti e sul modo di essere della libertà. Dobbiamo condurre insieme la nostra battaglia e dare una indicazione positiva al paese. Dobbiamo dimostrare di essere una coalizione che non si vergogna di quello che ha fatto e che è stata, che si proietta nell’avvenire volendo restare maggioranza senza aprire problemi nella vita del paese.</p><p class="paragraph" data-counter="32" id="p-32">Guardando alle tante aspirazioni che salgono dalla società italiana voglio aggiungere che non abbiamo un cuore così duro e una intelligenza così oscurata da non sapere anche noi immaginare cose belle ed utili per il popolo italiano. Ma dobbiamo altresì sapere che ci sono dati della realtà dai quali si può prescindere nella polemica comunista o nel vagheggiamento ideale che pure esso è necessario. Ma non possiamo promettere più cose di quello che il senso di responsabilità non ci dica che è possibile fare. Faremo le cose che si possono e devono fare. Non facciamo le facili promesse dell’opposizione, ma promettiamo altri passi innanzi sul terreno civile, nello sviluppo economico, nella crescente dignità ed eguaglianza dei cittadini nel processo di una rafforzata e universalizzata democrazia con più poteri di decisione. Se vi dicessi cose diverse da quelle che ho detto in passato io non sarei degno di parlare a nome del Governo, a nome della <span about="https://w3id.org/moro/enoam/data/132295/v1/mention-20" class="mention organization" id="mention-20" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia cristiana</span>. Vi promettiamo quello che è possibile: che andremo avanti, e vi sarà in noi senso dell’ideale. Sono appunto queste idealità morali e civili che animano la nostra opera di ogni giorno e che uniscono nel profondo il nostro paese.</p></body></html>