<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.1.066" name="dcterms.relation"/><meta content="10.48678/unibo/aldomoro1.4.1.066" name="dcterms.identifier"/><meta content="Moro, Aldo, Intervento al Comitato dei Ministri del Consiglio d’Europa, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Al ministero degli Esteri e all’opposizione nel partito (giugno 1968 – maggio 1973), a cura di Guido Formigoni e Agostino Giovagnoli, edizione e nota storico-critica di Enrico Palumbo, Bologna, Università di Bologna, 2021. DOI: https://doi.org/10.48678/unibo/aldomoro1.4.1.066." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Al ministero degli Esteri e all’opposizione nel partito (giugno 1968 – maggio 1973), 2021" name="description"/><title>Intervento al Comitato dei Ministri delConsiglio d’Europa</title>
<div id="mentionMeta"><meta about="https://w3id.org/moro/enoam/data/consiglio-d-europa" typeof="foaf:Organization"/><meta about="https://w3id.org/moro/enoam/data/consiglio-d-europa" content="Consiglio d’Europa" property="rdfs:label"/><meta about="https://w3id.org/moro/enoam/data/consiglio-d-europa" property="owl:sameAs" resource="http://www.wikidata.org/entity/Q8908"/><meta about="https://w3id.org/moro/enoam/data/europa" typeof="dcterms:Location"/><meta about="https://w3id.org/moro/enoam/data/europa" content="Europa" property="rdfs:label"/><meta about="https://w3id.org/moro/enoam/data/europa" property="owl:sameAs" resource="http://www.wikidata.org/entity/Q46"/><meta about="https://w3id.org/moro/enoam/data/patto-di-varsavia" typeof="foaf:Organization"/><meta about="https://w3id.org/moro/enoam/data/patto-di-varsavia" content="Patto di Varsavia" property="rdfs:label"/><meta about="https://w3id.org/moro/enoam/data/patto-di-varsavia" property="owl:sameAs" resource="http://www.wikidata.org/entity/Q41644"/><meta about="https://w3id.org/moro/enoam/data/germania" typeof="dcterms:Location"/><meta about="https://w3id.org/moro/enoam/data/germania" content="Germania" property="rdfs:label"/><meta about="https://w3id.org/moro/enoam/data/germania" property="owl:sameAs" resource="http://www.wikidata.org/entity/Q183"/></div>

<div id="footnoteMeta"><meta about="https://w3id.org/moro/enoam/data/enrico-palumbo" typeof="foaf:Person"/><meta about="https://w3id.org/moro/enoam/data/enrico-palumbo" content="Enrico Palumbo" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>Intervento al Comitato dei Ministri del Consiglio d’Europa</h1><p>Signor Presidente<sup><a href="#curatornote-1" id="curatornote-ref-1">[1]</a></sup>,</p><p class="paragraph" data-counter="1" id="p-1">mi sia consentito esprimere la mia viva soddisfazione per poter partecipare a questo colloquio annuale che vede, ancora una volta, riuniti i rappresentanti dei due Organi statutari del <span about="https://w3id.org/moro/enoam/data/141066/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/consiglio-d-europa" typeof="deo:Reference">Consiglio d’Europa</span><sup><a href="#curatornote-2" id="curatornote-ref-2">[2]</a></sup>. So bene quanto fruttuoso è sempre stato questo scambio di vedute tra rappresentanti governativi e rappresentanti dell’Assemblea consultiva e vorrei cogliere l’occasione per sottolineare, a nome del Comitato dei Ministri, la vocazione politica dell’Assemblea consultiva, la quale, a più riprese, è stata di sprone e di guida alla nostra azione.</p><p class="paragraph" data-counter="2" id="p-2">Il tema che anche quest’anno sarà discusso è particolarmente importante. Si tratta di un argomento che ha avuto, negli ultimi tempi, larga trattazione anche nei lavori dell’Assemblea. Il Comitato dei Ministri è consapevole di quanta importanza i parlamentari annettano ai rapporti Est-Ovest ed in particolare alle prospettive di un dialogo che faccia progredire il processo distensivo in <span about="https://w3id.org/moro/enoam/data/141066/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/europa" typeof="deo:Reference">Europa</span>.</p><p class="paragraph" data-counter="3" id="p-3">Come membri del <span about="https://w3id.org/moro/enoam/data/141066/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/consiglio-d-europa" typeof="deo:Reference">Consiglio d’Europa</span> e rappresentanti dei singoli Paesi siamo sempre stati convinti che la pace in <span about="https://w3id.org/moro/enoam/data/141066/v1/mention-7" class="mention place" id="mention-7" property="dcterms:references" resource="https://w3id.org/moro/enoam/data/europa" typeof="deo:Reference">Europa</span> è affidata al consolidamento della sicurezza. Questa concezione della sicurezza e della pace ha però in sé un fattore dinamico, condizione essenziale per il proprio sviluppo e il proprio rafforzamento. L’assetto europeo, quale uscito dalla seconda guerra mondiale, ha aspetti contrastanti e su alcuni di essi proprio in sede di <span about="https://w3id.org/moro/enoam/data/141066/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/consiglio-d-europa" typeof="deo:Reference">Consiglio d’Europa</span> abbiamo spesso espresso la nostra insoddisfazione. Alludo cioè alla divisione dell’<span about="https://w3id.org/moro/enoam/data/141066/v1/mention-8" class="mention place" id="mention-8" property="dcterms:references" resource="https://w3id.org/moro/enoam/data/europa" typeof="deo:Reference">Europa</span> in blocchi contrapposti. È ben vero che su questa base si è stabilito finora un equilibrio europeo che ha retto a molte prove e, in ultima analisi, ha assicurato al nostro continente una condizione di pace. E naturalmente un tale equilibrio deve essere salvaguardato, fin quando non se ne sia potuto stabilire uno diverso e migliore. Ed è bene per questa ragione che guardiamo all’avvenire e ci sforziamo, sia pure con prudenza, gradualità e senso di responsabilità, di esplorare le vie che portano ad una fiduciosa intesa.</p><p class="paragraph" data-counter="4" id="p-4">Ed io credo che, quando oggi consideriamo le prospettive di dialogo Est-Ovest e di una autentica distensione, nonostante gli elementi negativi introdotti anche recentemente nella situazione internazionale, e non per nostra colpa, noi esprimiamo la convinzione che i tempi appunto possano maturare nel senso di dar vita ad un equilibrio di livello superiore, che possa superare la logica dei blocchi come logica di potenza.</p><p class="paragraph" data-counter="5" id="p-5">In questa visione dovrebbe essere collocata anche la prospettiva di una conferenza europea<sup><a href="#curatornote-3" id="curatornote-ref-3">[3]</a></sup>. Non è già che una conferenza di per sé possa sciogliere i nodi della situazione europea. Essa dovrebbe essere la conclusione di un processo negoziale, da svolgere per stadi successivi e graduali affrontando mano a mano i problemi nella loro concretezza.</p><p class="paragraph" data-counter="6" id="p-6">Non v’è dubbio che lo scambio di idee che ci accingiamo ad avere fra di noi potrà portare un contributo quanto mai utile all’elaborazione di opinioni su questo tema, che è fattore vitale della nostra <span about="https://w3id.org/moro/enoam/data/141066/v1/mention-9" class="mention place" id="mention-9" property="dcterms:references" resource="https://w3id.org/moro/enoam/data/europa" typeof="deo:Reference">Europa</span>. Gli argomenti essenziali sono a noi tutti ben noti: la garanzia della sovranità e dell’integrità territoriale e politica degli Stati; il diritto di ciascun Paese a reggersi secondo le istituzioni che liberamente intende darsi; i modi per risolvere il problema della <span about="https://w3id.org/moro/enoam/data/141066/v1/mention-16" class="mention place" id="mention-16" property="dcterms:references" resource="https://w3id.org/moro/enoam/data/germania" typeof="deo:Reference">Germania</span>, secondo giustizia ed esigenza di un libero consenso; la necessità di individuare gli strumenti più idonei per raggiungere queste finalità; talune perplessità sulla portata della volontà di negoziare dei paesi del <span about="https://w3id.org/moro/enoam/data/141066/v1/mention-13" class="mention organization" id="mention-13" property="dcterms:references" resource="https://w3id.org/moro/enoam/data/patto-di-varsavia" typeof="deo:Reference">Patto di Varsavia</span><sup><a href="#curatornote-4" id="curatornote-ref-4">[4]</a></sup>.</p><p class="paragraph" data-counter="7" id="p-7">In questa nostra discussione, un punto ci sembra, peraltro, debba essere tenuto ben fermo: che la sicurezza e la pace in <span about="https://w3id.org/moro/enoam/data/141066/v1/mention-10" class="mention place" id="mention-10" property="dcterms:references" resource="https://w3id.org/moro/enoam/data/europa" typeof="deo:Reference">Europa</span> devono essere raggiunte attraverso uno sviluppo democratico e che rispetti la volontà dei popoli europei.</p><ol id="curatorNotes"><li about="https://w3id.org/moro/enoam/data/141066/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> In quel momento Moro era presidente di turno del Consiglio d’Europa e, nell’esercizio di questa funzione, era sostituito dal sottosegretario Coppo nella qualità di rappresentante dell’Italia; non è perciò chiaro a chi si rivolga. <a href="#curatornote-ref-1">↑</a></li><li about="https://w3id.org/moro/enoam/data/141066/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Il Consiglio d’Europa è l’organizzazione internazionale fondata nel 1949 con il Trattato di Londra al fine di salvaguardare la democrazia e i diritti umani in Europa. <a href="#curatornote-ref-2">↑</a></li><li about="https://w3id.org/moro/enoam/data/141066/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Nel vertice ministeriale di Washington del 10-11 aprile 1969, i paesi dell’Alleanza rispondevano indirettamente all’“Appello a tutti i paesi d’Europa” lanciato a Budapest il 17 marzo precedente dal Patto di Varsavia, in cui si era proposta una conferenza sulla sicurezza continentale (che di fatto avrebbe finito per ridimensionare il ruolo degli Stati Uniti nel Vecchio Continente). <a href="#curatornote-ref-3">↑</a></li><li about="https://w3id.org/moro/enoam/data/141066/v1/curatornote-4" id="curatornote-4" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Il Patto di Varsavia è l’alleanza militare, nata nel 1955, tra Urss e paesi socialisti. <a href="#curatornote-ref-4">↑</a></li></ol></body></html>