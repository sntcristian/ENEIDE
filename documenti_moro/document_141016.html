<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.1.016" name="dcterms.relation"/><meta content="10.48678/unibo/aldomoro1.4.1.016" name="dcterms.identifier"/><meta content="Moro, Aldo, Il modo di fare il congresso, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Al ministero degli Esteri e all’opposizione nel partito (giugno 1968 – maggio 1973), a cura di Guido Formigoni e Agostino Giovagnoli, edizione e nota storico-critica di Enrico Palumbo, Bologna, Università di Bologna, 2021. DOI: https://doi.org/10.48678/unibo/aldomoro1.4.1.016." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Al ministero degli Esteri e all’opposizione nel partito (giugno 1968 – maggio 1973), 2021" name="description"/><title>Il modo di fare il congresso</title>
<div id="mentionMeta"><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/></div>

<div id="footnoteMeta"><meta about="https://w3id.org/moro/enoam/data/enrico-palumbo" typeof="foaf:Person"/><meta about="https://w3id.org/moro/enoam/data/enrico-palumbo" content="Enrico Palumbo" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>Il modo di fare il congresso</h1><p class="paragraph" data-counter="1" id="p-1">Ci è stato promesso – e la promessa è stata ampiamente divulgata – un «congresso degli iscritti»<sup><a href="#curatornote-1" id="curatornote-ref-1">[1]</a></sup>; un congresso che attinga la sua sovranità effettivamente alla base del <span about="https://w3id.org/moro/enoam/data/141016/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">partito</span> e nel quale perciò ogni iscritto riconosca se stesso, il suo contributo diretto d’idee, la sua personale quota di speranza in una società resa migliore dall’assolvimento di un impegno politico di cui egli sia partecipe. Questa promessa può dunque ben essere considerata una prima vittoria (e non certo la meno importante) di chi ha voluto segnalare la necessità di una nuova stagione politica del <span about="https://w3id.org/moro/enoam/data/141016/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">partito</span> compiendo un atto di fede nella capacità di rinnovamento della <span about="https://w3id.org/moro/enoam/data/141016/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> e, nello stesso tempo, cogliendo un momento particolarmente difficile del progresso italiano e perciò non superabile con l’inerzia e l’opacità.</p><p class="paragraph" data-counter="2" id="p-2">Piace, a questo punto, sperare che gli iscritti prendano in parola, come usa dirsi, gli autori della promessa. Invero, anche se non siamo così pessimisti da ritenere che questa occasione sia l’ultima, certo essa va colta con sollecitudine e fiducia. Non è frutto né di mode né di tattiche il richiamo che oggi viene fatto al ruolo preminente della base del <span about="https://w3id.org/moro/enoam/data/141016/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">partito</span>; non è un gioco di geometria politica il rifluire dal vertice alla base ma una ineludibile esigenza dei tempi. Il nostro tempo recherà anzi sempre più questo segno di una crescente partecipazione dei cittadini (e quindi tanto più dei cittadini che hanno tradotto il loro impegno civile in un’adesione politica). Tutti avranno notato che da quando l’on. Moro ricordò che la periferia è la sorgente del <span about="https://w3id.org/moro/enoam/data/141016/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">partito</span> e che ad essa occorreva riandare prima che si essiccasse<sup><a href="#curatornote-2" id="curatornote-ref-2">[2]</a></sup>, la parola periferia è rimbalzata in tutti i discorsi degli esponenti della maggioranza del <span about="https://w3id.org/moro/enoam/data/141016/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">partito</span>. Ebbene, non è soltanto per il rispetto che portiamo agli amici e alla loro onestà politica, che respingiamo l’ipotesi che la pronta adesione e i molti riecheggiamenti al discorso sulla periferia abbiano ubbidito alla legge del mimetismo interno. La verità è che il <span about="https://w3id.org/moro/enoam/data/141016/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">partito</span> ha veramente bisogno dei suoi iscritti perché ha bisogno di nuovo alimento, di freschezza, di fantasia, oltre che di improrogabili verifiche. Certo, per non risultare vano, il congresso di giugno dovrà essere aperto e franco e forse per questo in qualche misura tormentoso. Ma furono anche tormentosi i congressi di venti e di dieci anni fa, del ‘49 e del ‘59, eppure nessuno potrebbe sostenere che essi non siano stati ricchi di fermenti e di confronti importanti<sup><a href="#curatornote-3" id="curatornote-ref-3">[3]</a></sup>.</p><p class="paragraph" data-counter="3" id="p-3">Ora, approssimandosi la vigilia del nuovo congresso, ciò che importa è mantenere aperte le vie del dibattito impedendo che le energie nuove vengano subito fiaccate e che la voce della periferia venga sommersa dal frastuono di perorazioni e di appelli ad aggrapparsi alle trincee. D’altra parte sbaglierebbero quanti finissero con il non lasciare spazio ad una base che dimostrasse di riavere il gusto della partecipazione politica. Noi riteniamo, infatti, che ad una duplice rilevante funzione potrebbe assolvere, oggi, l’intero corpo dei soci della <span about="https://w3id.org/moro/enoam/data/141016/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>. Oltre a quello di rianimare e di rivitalizzare il <span about="https://w3id.org/moro/enoam/data/141016/v1/mention-15" class="mention organization" id="mention-15" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Partito</span> potrebbe anche adempiere al compito — in un momento in cui generale è la sensazione di un distacco crescente fra forze politiche e società civile — di tramite indispensabile fra il nostro <span about="https://w3id.org/moro/enoam/data/141016/v1/mention-9" class="mention organization" id="mention-9" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">partito</span> e quella pubblica opinione la cui «domanda» politica si fa sempre più incalzante. Siamo anzi convinti che sia questa la carta migliore a nostra disposizione per giocare la partita decisiva sul piano dei rapporti fra il mondo politico e la società italiana tutta intera. I soci di un partito politico — e tanto più quelli di un partito dotato di una profonda vocazione democratica e di un vigile interesse per i problemi sociali — costituiscono infatti una categoria di cittadini che sanno trarre dal loro impegno una particolare sensibilità e che quindi si collocano naturalmente in una posizione, per così dire mediana, di raccordo fra il mondo della politica e quella società nazionale che l’azione dei politici giudica. E stabilire oggi tali raccordi è la premessa necessaria per tentare un collegamento reale con una pubblica opinione per mille motivi sempre più esigente e che soprattutto non tollera circuiti politici chiusi.</p><p class="paragraph" data-counter="4" id="p-4">In particolare, un rinnovato impegno di tutti gli iscritti della <span about="https://w3id.org/moro/enoam/data/141016/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> verrebbe a bloccare un nuovo tipo di critica di cui si è fatta eco di recente la migliore stampa d’informazione e che è volta ad accusare i partiti non tanto di eccesso di potere quanto di difetto d’impegno. È stato osservato, per esempio, che mentre in passato si è sentito dire che i partiti facevano troppa politica, ora s’incomincia a sostenere che ne fanno troppo poca, con il rischio che il cittadino finisca con il ricercare altri collettori delle esigenze del Paese. Sarebbe dunque paradossale, in un momento in cui nuove aree di impegno civile esterne ai partiti chiamano in causa questi ultimi accusandoli di inattività, non stimolare quanti all’interno della nostra casa politica costituiscono una grande forza di riserva per ridare slancio e vigore al <span about="https://w3id.org/moro/enoam/data/141016/v1/mention-12" class="mention organization" id="mention-12" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">partito</span>, per restituirgli il gusto del fare, insieme con la necessaria vitalità e autorità. Sarebbe davvero grave colpa, di fronte agli ex indifferenti di fuori creare masse di indifferenti al di dentro. Da qui la nostra richiesta di spazio per tutti gli iscritti. Spazio che si può assicurare offrendo le garanzie necessarie, disseppellendo le tessere, dando totale pubblicità alla gestione del <span about="https://w3id.org/moro/enoam/data/141016/v1/mention-13" class="mention organization" id="mention-13" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">partito</span> a tutti i livelli periferici, facendo regolarmente gli adempimenti statutari, ma anche e soprattutto con una effettiva volontà di promuovere la più larga partecipazione possibile dei soci. Senza, con questo, che alcuno si senta obbligato ad autoflagellazioni o debba temere la profanazione del proprio personale sacello. D’altra parte non mancano le condizioni per una corale e composta partecipazione. Questa è anzi propiziata sia da strumenti nuovi sia da situazioni nuove. Fra i primi ci limitiamo ad indicare la così detta «regionalizzazione»<sup><a href="#curatornote-4" id="curatornote-ref-4">[4]</a></sup> della preparazione congressuale che servirà ad allargare le prospettive, a collegare le forze omogenee, a neutralizzare i circoli più chiusi. Per quanto poi riguarda le seconde — le situazioni nuove — esse sono già sufficienti perché possano nascere e svilupparsi, all’interno dei vari gruppi, posizioni politiche fra di loro collegabili in modo da pervenire, anche lungo una concatenante linea orizzontale, a una ricomposizione delle forze che non sia una meccanica aggiunta di addendi a vecchie addizioni, fatta solo per non verificare un conto che da un certo giorno non torna più.</p><ol id="curatorNotes"><li about="https://w3id.org/moro/enoam/data/141016/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Nel suo discorso di investitura alla segreteria, il 19 gennaio 1969, Flaminio Piccoli aveva dichiarato che quello previsto per giugno «dovrà essere in congresso degli iscritti, non dei generali che si accingono a far scontrare le opposte armate. Per preparare una nuova maggioranza non ci si può limitare ad un semplice rovesciamento di alleanze fra i vari gruppi in cui è divisa la DC, magari diretta a una più conveniente, immediata o futura, spartizione del potere». <a href="#curatornote-ref-1">↑</a></li><li about="https://w3id.org/moro/enoam/data/141016/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Si veda il discorso di Moro al Consiglio Nazionale della Dc, il 18 gennaio 1969. <a href="#curatornote-ref-2">↑</a></li><li about="https://w3id.org/moro/enoam/data/141016/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Il III congresso della Dc (Venezia, 2-6 giugno 1949) vide il confronto tra la maggioranza degasperiana e la sinistra dossettiana, che ottenne oltre il 30% dei voti; il VII congresso della Dc (Firenze, 23-28 ottobre 1959) fu animato dal dibattito tra la maggioranza che aveva appena eletto Moro segretario e fanfaniani sulla prospettiva dell’apertura a sinistra. <a href="#curatornote-ref-3">↑</a></li><li about="https://w3id.org/moro/enoam/data/141016/v1/curatornote-4" id="curatornote-4" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> L’idea di approfittare della prospettiva delle elezioni regionali del 1970 per avviare un processo di strutturazione regionale (intermedio tra i livelli nazionale e provinciale) del partito era emersa nei dibattiti precongressuali successivi al Consiglio Nazionale del gennaio del 1969. <a href="#curatornote-ref-4">↑</a></li></ol></body></html>