<!DOCTYPE html>
<html><head><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.111" name="dcterms.relation"/><meta content="10.48678/unibo/aldomoro1.2.1.111" name="dcterms.identifier"/><meta content="Moro, Aldo, Osservatorio 2 (febbraio 1947), in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.111." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Osservatorio 2 (febbraio 1947)</title>


</head><body><h1>Osservatorio 2 (febbraio 1947)</h1><p class="paragraph" data-counter="1" id="p-1">Le autonomie regionali sono state nelle discussioni preliminari per la elaborazione della nuova costituzione italiana uno dei punti di maggiore attrito. I motivi di dissenso erano in fondo i più diversi, anche se sembrava si riconducessero tutti alla dominante preoccupazione di infrangere per questa via l’unità nazionale. I cattolici hanno vigorosamente sostenuto, e, noi crediamo, in coerenza con la loro concezione pluralistica della vita sociale, la tesi autonomista. Della quale occorre subito avvertire che non ha nulla a che fare con il federalismo e che postula, d’altra parte, tutte le misure idonee ad impedire il frantumarsi della unità dello Stato e l’infrangersi conseguente della solidarietà sociale.</p><p class="paragraph" data-counter="2" id="p-2">La concezione pluralistica, come accennavamo, può essere richiamata, per giustificare la richiesta di un decentramento non solo amministrativo, ma anche legislativo per le regioni italiane secondo la loro storica configurazione. Dall’uomo allo Stato è lungo il cammino ed ardua l’ascesa, la quale può essere straordinariamente agevolata, se si abbia il rispetto per le libere formazioni sociali cui l’uomo dà naturalmente vita. E correlativamente, la dittatura e la comprensione dell’uomo sono tanto più difficili, quanto più ricca sia questa pluralità di organismi che si controllano e compensano a vicenda. Né dovrebbe risultarne minata la superiore unità sociale, se funzionasse – come noi ci auguriamo sia per avvenire – quella operante solidarietà che fa da molteplice l’uno e l’uno rifrange nella infinita varietà del molteplice.</p></body></html>