<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.1.313" name="dcterms.relation"/><meta content="10.48678/unibo/aldomoro1.4.1.313" name="dcterms.identifier"/><meta content="Moro, Aldo, [Discorso a Cagliari in vista del congresso], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Al ministero degli Esteri e all’opposizione nel partito (giugno 1968 – maggio 1973), a cura di Guido Formigoni e Agostino Giovagnoli, edizione e nota storico-critica di Enrico Palumbo, Bologna, Università di Bologna, 2021. DOI: https://doi.org/10.48678/unibo/aldomoro1.4.1.313." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Al ministero degli Esteri e all’opposizione nel partito (giugno 1968 – maggio 1973), 2021" name="description"/><title>[Discorso aCagliariin vista del congresso]</title>
<div id="mentionMeta"><meta about="https://w3id.org/moro/enoam/data/cagliari" typeof="dcterms:Location"/><meta about="https://w3id.org/moro/enoam/data/cagliari" content="Cagliari" property="rdfs:label"/><meta about="https://w3id.org/moro/enoam/data/cagliari" property="owl:sameAs" resource="http://www.wikidata.org/entity/Q1897"/><meta about="https://w3id.org/moro/enoam/data/sardegna" typeof="dcterms:Location"/><meta about="https://w3id.org/moro/enoam/data/sardegna" content="Sardegna" property="rdfs:label"/><meta about="https://w3id.org/moro/enoam/data/sardegna" property="owl:sameAs" resource="http://www.wikidata.org/entity/Q1462"/><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/><meta about="https://w3id.org/moro/enoam/data/europa" typeof="dcterms:Location"/><meta about="https://w3id.org/moro/enoam/data/europa" content="Europa" property="rdfs:label"/><meta about="https://w3id.org/moro/enoam/data/europa" property="owl:sameAs" resource="http://www.wikidata.org/entity/Q46"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>[Discorso a Cagliari in vista del congresso]</h1><p class="paragraph" data-counter="1" id="p-1">L’on. Aldo Moro, parlando a <span about="https://w3id.org/moro/enoam/data/141313/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/cagliari" typeof="deo:Reference">Cagliari</span>, ha innanzitutto ricordato lo svolgimento dell’autonomia della <span about="https://w3id.org/moro/enoam/data/141313/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/sardegna" typeof="deo:Reference">Sardegna</span>, un processo cui ha avuto la fortuna di partecipare in qualche modo nella sua lunga attività politica. Ebbene, questo processo ha significato un appello alle capacità umane proprie dell’<span about="https://w3id.org/moro/enoam/data/141313/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/sardegna" typeof="deo:Reference">Isola</span>, da valorizzare, nel quadro della solidarietà dello Stato democratico, per raggiungere traguardi di benessere nella giustizia e nella libertà. Che delle tappe, anche rilevanti, siano state percorse, è incontestabile. Ma altrettanto incontestabile è la mole dei problemi ancora insoluti ed il complesso degli impegni da attuare. Per quanto riguarda il suo programma di sviluppo la <span about="https://w3id.org/moro/enoam/data/141313/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/sardegna" typeof="deo:Reference">Sardegna</span> deve, soprattutto oggi, poter contare sulla sensibilità dello Stato e sulla consapevolezza di quanti sono convinti che l’ordine e la libertà sono indissolubilmente legati ad un più umano assetto del Paese e di tutte le sue Regioni.</p><p class="paragraph" data-counter="2" id="p-2">Per parte nostra, ha proseguito l’on. Moro, crediamo di conoscere i compiti storici della <span about="https://w3id.org/moro/enoam/data/141313/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>, la sua collocazione tra le forze popolari, la sua insostituibile mediazione sociale e politica, la sua funzione di garanzia, essenziale ma indissolubile dalla sua attitudine a promuovere e favorire il necessario movimento nella realtà sociale. A questa ispirazione ci siamo richiamati, quando abbiamo rispettosamente, ma puntualmente contestato decisioni che abbiamo considerato imprudenti ed infeconde. La nostra lealtà verso il <span about="https://w3id.org/moro/enoam/data/141313/v1/mention-9" class="mention organization" id="mention-9" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Partito</span> si è espressa in un dissenso, che non ne ha mai messo in discussione l’unità. La nostra lealtà verso il governo si è manifestata nel più rigoroso rispetto della disciplina e nell’autolimitazione della critica alla sola formula politica incautamente prescelta. Noi non creiamo difficoltà e non godiamo degli insuccessi. Ma la nostra coscienza ci impone, alla vigilia di un congresso da troppo tempo atteso ed estremamente importante, di dire le ragioni della nostra insoddisfazione e le prospettive per il domani. Riconfermiamo perciò la vitale importanza di una collaborazione con i socialisti, che sia seria, dignitosa e consapevole. Riconfermiamo la nostra linea popolare e democratica. Riconfermiamo, di fronte all’irrompere tracotante della violenza, la nostra caratterizzazione antifascista in armonia con la Costituzione repubblicana. Riconfermiamo la nostra volontà di affrontare senza indugi, e con strumenti adeguati alla gravità dell’ora, i grandi problemi del Paese inceppato nel suo sviluppo, emarginato in <span about="https://w3id.org/moro/enoam/data/141313/v1/mention-11" class="mention place" id="mention-11" property="dcterms:references" resource="https://w3id.org/moro/enoam/data/europa" typeof="deo:Reference">Europa</span>, corroso dall’inquietudine, tentato di lasciarsi andare ad una inconcepibile decadenza. Ebbene, proprio in <span about="https://w3id.org/moro/enoam/data/141313/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/sardegna" typeof="deo:Reference">Sardegna</span>, in questa terra ricchissima di originali energie, fiera delle sue tradizioni, e tesa verso l’avvenire, si deve dire “no” all’involuzione ed alla dissoluzione. Questo “no” dicono soprattutto i giovani e deve dirlo, con essi, la <span about="https://w3id.org/moro/enoam/data/141313/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>, se vuole meritarne il consenso e porsi come un <span about="https://w3id.org/moro/enoam/data/141313/v1/mention-10" class="mention organization" id="mention-10" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">partito</span> nuovo in un’epoca nuova e costruttiva della nostra storia. Si tratta dunque di scegliere le più giuste alleanze (poiché ad un tale problema non si può sfuggire), ma, in questo quadro, guardando agli enormi rischi della situazione ed alle possibilità di ripresa, scegliere anche la politica di sviluppo che il Paese esige, da realizzare con l’abilità e la serietà che sono necessarie per il successo. In questo spirito, ha concluso l’on. Moro, possiamo fare ancora una volta della <span about="https://w3id.org/moro/enoam/data/141313/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> il sicuro punto di riferimento del popolo italiano.</p></body></html>