<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ wdt: http://www.wikidata.org/prop/direct/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.286" name="dcterms.relation"/><meta content="10.48678/unibo/aldomoro1.3.2.286" name="dcterms.identifier"/><meta content="Moro, Aldo, Discorso tenuto a Roma in occasione della conferenza nazionale sulla programmazione, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.286." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Discorso tenuto a Roma in occasione della conferenza nazionale sulla programmazione</title>
<div id="mentionMeta"><meta about="https://w3id.org/moro/enoam/data/giovanni-pieraccini" typeof="foaf:Person"/><meta about="https://w3id.org/moro/enoam/data/giovanni-pieraccini" content="Giovanni Pieraccini" property="rdfs:label"/><meta about="https://w3id.org/moro/enoam/data/giovanni-pieraccini" property="owl:sameAs" resource="http://www.wikidata.org/entity/Q3767938"/><meta about="https://w3id.org/moro/enoam/data/giovanni-pieraccini" content="Pieraccini, Giovanni" property="skos:prefLabel"/><meta about="https://w3id.org/moro/enoam/data/ezio-vanoni" typeof="foaf:Person"/><meta about="https://w3id.org/moro/enoam/data/ezio-vanoni" content="Ezio Vanoni" property="rdfs:label"/><meta about="https://w3id.org/moro/enoam/data/ezio-vanoni" property="owl:sameAs" resource="http://www.wikidata.org/entity/Q3736429"/><meta about="https://w3id.org/moro/enoam/data/ezio-vanoni" content="ezio-vanoni" property="wdt:P1986"/><meta about="https://w3id.org/moro/enoam/data/ezio-vanoni" content="Vanoni, Ezio" property="skos:prefLabel"/><meta about="https://w3id.org/moro/enoam/data/pasquale-saraceno" typeof="foaf:Person"/><meta about="https://w3id.org/moro/enoam/data/pasquale-saraceno" content="Pasquale Saraceno" property="rdfs:label"/><meta about="https://w3id.org/moro/enoam/data/pasquale-saraceno" property="owl:sameAs" resource="http://www.wikidata.org/entity/Q3897131"/><meta about="https://w3id.org/moro/enoam/data/pasquale-saraceno" content="pasquale-saraceno" property="wdt:P1986"/><meta about="https://w3id.org/moro/enoam/data/pasquale-saraceno" content="Saraceno, Pasquale" property="skos:prefLabel"/><meta about="https://w3id.org/moro/enoam/data/ugo-la-malfa" typeof="foaf:Person"/><meta about="https://w3id.org/moro/enoam/data/ugo-la-malfa" content="Ugo La Malfa" property="rdfs:label"/><meta about="https://w3id.org/moro/enoam/data/ugo-la-malfa" property="owl:sameAs" resource="http://www.wikidata.org/entity/Q1248333"/><meta about="https://w3id.org/moro/enoam/data/ugo-la-malfa" content="ugo-la-malfa" property="wdt:P1986"/><meta about="https://w3id.org/moro/enoam/data/ugo-la-malfa" content="La, Malfa, Ugo" property="skos:prefLabel"/><meta about="https://w3id.org/moro/enoam/data/antonio-giolitti" typeof="foaf:Person"/><meta about="https://w3id.org/moro/enoam/data/antonio-giolitti" content="Antonio Giolitti" property="rdfs:label"/><meta about="https://w3id.org/moro/enoam/data/antonio-giolitti" property="owl:sameAs" resource="http://www.wikidata.org/entity/Q602239"/><meta about="https://w3id.org/moro/enoam/data/antonio-giolitti" content="antonio-giolitti" property="wdt:P1986"/><meta about="https://w3id.org/moro/enoam/data/antonio-giolitti" content="Giolitti, Antonio" property="skos:prefLabel"/></div>

<div id="footnoteMeta"><meta about="https://w3id.org/moro/enoam/data/michele-cento" typeof="foaf:Person"/><meta about="https://w3id.org/moro/enoam/data/michele-cento" content="Michele Cento" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1 class="title">Discorso tenuto a Roma in occasione della conferenza nazionale sulla programmazione </h1><p class="paragraph" data-counter="1" id="p-1">Ho accettato ben volentieri il cortese invito che il caro collega ed amico Ministro <span about="https://w3id.org/moro/enoam/data/132286/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/giovanni-pieraccini" typeof="deo:Reference">Pieraccini</span><sup><a href="#curatornote-1" id="curatornote-ref-1">[1]</a></sup> mi ha rivolto a partecipare a questa Conferenza nazionale della programmazione<sup><a href="#curatornote-2" id="curatornote-ref-2">[2]</a></sup>. Essa avviene – ed è cosa significativa – al termine di una legislatura difficile, la quale non ha realizzato certo tutti gli obiettivi che si era prefissi, ma ha pur compiuto molte più cose che non appaiano in certe polemiche nutrite talvolta di scarse informazioni e di scarsa obiettività. Ebbene, possiamo almeno dire che questa è la legislatura del programma economico, il quale, traendo alimento da un notevole materiale di studio e di esperienze accumulato negli anni decorsi, ha potuto finalmente concretarsi in un insieme organico di prospettive e di impegni al quale il voto del Parlamento ha dato il crisma di una legge dello Stato. Si è creato così un punto di riferimento per l'intera vita economica e sociale della Nazione, la quale è chiamata a svolgersi secondo un indirizzo considerato il più giusto per la generalità dei cittadini. </p><p class="paragraph" data-counter="2" id="p-2">Sono state valutate le risorse del Paese e ne è stata indicata la migliore e più organica utilizzazione ai fini di utilità sociale. Sono state correlativamente individuate secondo una scala di priorità le mete di civile progresso che, nel quadro di un ordine razionale e consapevolmente accettato, possono essere perseguite con la gradualità richiesta dalla consistenza della ricchezza nazionale, crescente, appunto, in forza della disciplina stabilita dal programma economico nazionale. Avendo presente la configurazione pluralistica e libera della società italiana, quale la Costituzione prevede e garantisce, tutte le componenti che in essa si riscontrano sono state chiamate ad operare nella logica certo dei loro interessi e dei loro autonomi impulsi, ma anche e più nella coscienza del nesso organico che stringe l'una all'altra le decisioni dei cittadini e dei gruppi. Esse, nella libera adozione del modello previsto dal piano, possono trovare la loro più utile e giusta esplicazione. </p><p class="paragraph" data-counter="3" id="p-3">È stato esaltato così il principio della responsabilità sociale di cittadini e di gruppi, chiamati tutti ad agire in una libertà, nutrita di consapevolezza e di rispetto per le esigenze comunitarie. E così per primo lo Stato è portato ad assumere le sue responsabilità nella vasta gamma dei suoi poteri ed in conformità del suo compito di garante dell'equilibrato sviluppo e della giustizia nella collettività nazionale. Nello spirito poi di questa assunzione cosciente di responsabilità da parte di tutti si è dato avvio ad un dialogo, prima limitato e con qualche diffidenza, poi più ampio ed organico tra Governo e forze sociali, poste in condizione di partecipare tutte alla formazione del programma, alla soluzione dei problemi che la sua attuazione propone, alla considerazione attenta del modo di essere di una società come la nostra, inquietante e pur operosa, carica di problemi e di rischi, ma con tante speranze e tanta apertura verso l'avvenire. </p><p class="paragraph" data-counter="4" id="p-4">Non tocca certo a me dire del contenuto del programma e delle esperienze, certo difficili, ma significative, della sua progressiva realizzazione. lo vorrei soprattutto mettere in risalto con queste mie considerazioni il valore di un metodo di azione politica e di sviluppo sociale che, prescelto in un momento storico così caratterizzato, è ormai stabilmente collocato nella realtà italiana, sicché da esso non si vede come si possa in avvenire prescindere. Certo lo schema del nostro sviluppo programmato è suscettibile di miglioramenti. Ma sarebbe meschina polemica il soffermarsi su qualche errore di valutazione, su qualche squilibrio, su qualche eccesso nelle prospettive e nelle attese in confronto di una realtà che talvolta si presenta imprevedibilmente più dura, talvolta si deteriora per avvenimenti eccezionali od esterni. Può darsi che taluna di queste cose lamentate si sia in effetti verificata. </p><p class="paragraph" data-counter="5" id="p-5">Ma si tratta di ben poco di fronte al valore in sè del metodo entrato ormai nella struttura dello Stato italiano ed anche di ben poco, se misurato con l'enorme sforzo di analisi e di sintesi insieme che è stato sin qui compiuto e compiuto per la prima volta in modo così organico ed impegnativo. lo sono certo che la continuazione di questa esperienza correggerà i difetti eventualmente riscontrati nel sistema e consentirà l'adozione di strumenti sempre più precisi per il dominio della realtà sociale a fini di utilità generale. Ed è questo il fondamento della nostra democrazia. lo voglio perciò ricordare a questo punto quanti negli anni trascorsi, secondo le prime intuizioni del compianto senatore <span about="https://w3id.org/moro/enoam/data/132286/v1/mention-6" class="mention person" id="mention-6" property="dcterms:references" resource="https://w3id.org/moro/enoam/data/ezio-vanoni" typeof="deo:Reference">Vanoni</span><sup><a href="#curatornote-3" id="curatornote-ref-3">[3]</a></sup> e poi nella Commissione <span about="https://w3id.org/moro/enoam/data/132286/v1/mention-9" class="mention person" id="mention-9" property="dcterms:references" resource="https://w3id.org/moro/enoam/data/pasquale-saraceno" typeof="deo:Reference">Saraceno</span><sup><a href="#curatornote-4" id="curatornote-ref-4">[4]</a></sup>, essendo ministro l'on. <span about="https://w3id.org/moro/enoam/data/132286/v1/mention-11" class="mention person" id="mention-11" property="dcterms:references" resource="https://w3id.org/moro/enoam/data/ugo-la-malfa" typeof="deo:Reference">La Malfa</span><sup><a href="#curatornote-5" id="curatornote-ref-5">[5]</a></sup>, hanno preparato questa realizzazione. Ma soprattutto avendo presente il lavoro intenso e meritorio di questa legislatura, vorrei dire la mia gratitudine, oltre che all’on. <span about="https://w3id.org/moro/enoam/data/132286/v1/mention-13" class="mention person" id="mention-13" property="dcterms:references" resource="https://w3id.org/moro/enoam/data/antonio-giolitti" typeof="deo:Reference">Giolitti</span><sup><a href="#curatornote-6" id="curatornote-ref-6">[6]</a></sup>, al ministro <span about="https://w3id.org/moro/enoam/data/132286/v1/mention-1" class="mention person" id="mention-1" property="dcterms:references" resource="https://w3id.org/moro/enoam/data/giovanni-pieraccini" typeof="deo:Reference">Pieraccini</span> ed ai suoi collaboratori, i quali hanno con pazienza e tenacia, ma anche con grande equilibrio e rispetto per tutti, portato innanzi fino alla sanzione parlamentare il piano di sviluppo quinquennale, hanno organizzato il ministero del Bilancio e predisposto un disegno di legge sulle procedure del piano, che il pur intenso lavoro del Parlamento lascia non approvato. Se anche non vi fossero altre ragioni per dimostrare che questa legislatura ha colto ed in parte risolto i grandi problemi dello Stato e della moderna società in evoluzione, basterebbe questo lavoro con tutte le prospettive che esso dischiude, per essere certi che il tempo non è passato invano. lo rivolgo dunque il più cordiale saluto ed augurio al ministro ed ai suoi collaboratori, come lo rivolgo a voi, che siete qui in rappresentanza così larga ed autorevole della società italiana, per prospettare esigenze, indicare rimedi, dire la vostra disponibilità ad essere, nell'autonomia e nella disciplina insieme, le forze traenti dello sviluppo del nostro Paese. </p><p class="paragraph" data-counter="6" id="p-6">Ed è guardando a voi che io vorrei formulare una prima considerazione conclusiva. Ed è questa. Abbiamo bisogno di voi, ossia della voce che richiama, con acuta sensibilità, alla valutazione dei legittimi interessi delle categorie sociali, dei settori economici, delle Regioni e città del nostro Paese. Noi abbiamo il dovere di ascoltarvi con il più profondo rispetto prima di decidere e di rendere omaggio così alla vostra competenza ed alla vostra passione. E vorrei a questo proposito sottolineare il peso degli squilibri più acuti tra zona e zona dell'Italia e l'attesa ansiosa del Mezzogiorno e delle aree economicamente depresse che giustizia sia fatta non di colpo certo, ma con sviluppo graduale, e pur sensibile. Vorrei ancora ricordare l'importanza dell'assetto economico dell'intero territorio nazionale e la nostra preoccupazione di fare in modo che l'indifferibile progresso delle Regioni più disagiate si compia il più possibile nel rispetto di centri storici da rivitalizzare, ma da conservare il più possibile alla funzione che si è storicamente definita e che è difficile e disumano lasciar venir meno. Ascoltare le vostre voci e lasciarsene penetrare lo spirito non significa che tutte queste esigenze passino automaticamente dalla analisi del sistema alla visione di sintesi. La programmazione è scelta e definizione di compatibilità secondo giustizia. Nulla è più contrario allo spirito del programma che una assunzione disordinata ed acritica, destinata perciò al fallimento di tutte le richieste che la immediata sensibilità delle parti è chiamata legittimamente a prospettare. Una scelta dunque, purché razionale e giusta; un dispiegarsi nel tempo, il più rapidamente possibile, di tutte le aspirazioni del popolo italiano. Questo è il programma di sviluppo. Ma potete esser certi che tutto sarà studiato, chiarito, definito da voi e che a questo enorme insieme di problemi non mancherà di rivolgersi la più acuta e responsabile attenzione del Governo italiano. </p><p class="paragraph" data-counter="7" id="p-7">Una seconda considerazione riguarda il carattere aperto della nostra economia e perciò la necessità, nella quale il nostro sistema si trova, di rispondere con opportuni adeguamenti e con una intensa razionalizzazione, alla sfida che viene alla nostra da economie tradizionalmente meglio organizzate e più agguerrite. Sinora a questa sfida abbiamo saputo rispondere con successo. Una rigorosa attuazione del piano, senza pericolose dispersioni, è condizione essenziale, perché la nostra economia non sia turbata e riesca a fronteggiare vittoriosamente la competizione europea ed internazionale. Richiamandomi poi anche a quanto ebbi a dire in Parlamento all'epoca dell'approvazione del piano di sviluppo, vorrei ricordare anche qui che «è un grande impegno formulare un piano, ma più grande impegno è restare ad esso fedeli, sicché esso possa dare tutti i suoi frutti; respingere cioè la tentazione dell'interesse particolare ed immediato, per perseguire obiettivi d'interesse generale e di vasta portata. Ci si chiede dunque una grande forza di resistenza che faccia mirare diritto agli obiettivi del piano senza alcuna distrazione e debolezza. Ci è domandato, se non il gusto, l'accettazione volenterosa del rischio dell'impopolarità, per andare davvero così avanti e così lontano come noi vogliamo e dobbiamo. Un piano di sviluppo è dunque un atto di chiarezza e di responsabilità Esso richiede una coraggiosa capacità di comunicazione con il popolo italiano, al quale va detto, e con un piano si può e si deve dirlo, che cosa è raggiungibile nelle aspirazioni nazionali ed a quali condizioni. Deve essere chiaro che cosa è impossibile, che cosa è, nella sua immediata ed apparente utilità, dannoso, che cosa infine di giusto, di civile e di umano è effettivamente realizzabile e costituisce l'altra faccia della medaglia, la contropartita della rinunzia a prospettive allettanti, ma illusorie ed anzi estremamente pericolose. Ma io credo che il nostro popolo sia tanto maturo da accettare un discorso serio e chiarificatore sulle condizioni e le tappe dello sviluppo del Paese e respingere, così, ogni tentazione demagogica, ogni suggestione allettatrice. </p><p class="paragraph" data-counter="8" id="p-8">Desidero ripetere questo monito ed esprimere ancora una volta questa fiducia nella saggezza di fondo del popolo italiano. Alcune rivendicazioni di interessi settoriali, retaggio forse fatale di ogni fine di legislatura, mi inducono a dire quanto sia necessario che non venga dispersa mai la visione d'insieme delle cose e che lo Stato abbia il coraggio di resistere ad ogni pressione particolare in vista del vero interesse e del degno avvenire dell'intera collettività nazionale. Ma ho anche fiducia che, passate queste giornate di eccitazione, una più seria e realistica valutazione ed una più disciplinata accettazione dell'ordine costituito dal programma prevalgano nella nostra vita nazionale. Se così non fosse, dovremmo disperare dell'avvenire. Ed invece vogliamo e dobbiamo sperare nel domani. Una vitalità così intensa, come è quella che oggi in ogni campo si rileva in Italia, può dare, se bene indirizzata e caratterizzata da senso di responsabilità, i frutti più ricchi che si possano immaginare. Ed è quindi con una parola di autentica speranza che io voglio concludere il mio breve indirizzo di saluto a questa imponente assemblea. Speranza nella capacità e volontà del popolo italiano di vincere ogni tentazione di abbandono e di disordine, speranza nella permanente validità e forza delle nostre libere istituzioni, entro le quali soltanto può crescere una società nuova e più giusta Speranza nel progresso civile ed umano della nostra società, alla cui evoluzione abbiamo voluto dare in questi anni l'apporto di tutte le nostre energie e di tutta la nostra passione. </p><ol id="curatorNotes"><li about="https://w3id.org/moro/enoam/data/132286/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Giovanni Pieraccini (1918-2017), politico socialista e ministro del Bilancio. Ideatore del programma di sviluppo economico quinquennale, da cui il nome di Piano Pieraccini. <a href="#curatornote-ref-1">↑</a></li><li about="https://w3id.org/moro/enoam/data/132286/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Il riferimento è al Piano Pieraccini, ovvero al programma di sviluppo economico per il quinquennio 1965-1969 approvato dal Consiglio dei ministri nel gennaio 1965 ma che sarebbe stato approvato dal Parlamento soltanto nell’estate del 1967. <a href="#curatornote-ref-2">↑</a></li><li about="https://w3id.org/moro/enoam/data/132286/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Ezio Vanoni (1903-1956), economista e politico democristiano, autore a metà degli anni Cinquanta del cosiddetto Schema Vanoni, che può essere considerato l’antesignano della programmazione economica degli anni Sessanta. <a href="#curatornote-ref-3">↑</a></li><li about="https://w3id.org/moro/enoam/data/132286/v1/curatornote-4" id="curatornote-4" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Si tratta della Commissione nazionale per la programmazione economica istituita nel 1962. Il vicepresidente era Pasquale Saraceno (1903-1991), economista italiano che fu tra i più attivi nell’orientare l’azione regolatrice dello Stato nell’economia. <a href="#curatornote-ref-4">↑</a></li><li about="https://w3id.org/moro/enoam/data/132286/v1/curatornote-5" id="curatornote-5" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Ugo La Malfa (1903-1979), uomo politico e segretario del Partito repubblicano italiano. <a href="#curatornote-ref-5">↑</a></li><li about="https://w3id.org/moro/enoam/data/132286/v1/curatornote-6" id="curatornote-6" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Antonio Giolitti (1915-2010), uomo politico socialista e ministro del Bilancio nel governo Moro I (dicembre 1963-giugno 1964), durante il quale preparò una prima bozza di piano economico che, tuttavia, non avrebbe visto la luce per via della prematura caduta dell’esecutivo. Giolitti sarebbe stato poi sostituito da Pieraccini nel successivo governo. <a href="#curatornote-ref-6">↑</a></li></ol></body></html>