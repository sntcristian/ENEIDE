<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.301" name="dcterms.relation"/><meta content="10.48678/unibo/aldomoro1.3.2.301" name="dcterms.identifier"/><meta content="Moro, Aldo, [Discorso tenuto a Napoli in occasione dell’avvio della costruzione dello stabilimento dell’Alfasud e della tangenziale], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.301." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Discorso tenuto aNapoliin occasione dell'avvio della costruzione dello stabilimento dell'Alfasud e della tangenziale</title>
<div id="mentionMeta"><meta about="https://w3id.org/moro/enoam/data/bari" typeof="dcterms:Location"/><meta about="https://w3id.org/moro/enoam/data/bari" content="Bari" property="rdfs:label"/><meta about="https://w3id.org/moro/enoam/data/bari" content="http://www.wikidata.org/entity/Q3519" property="owl:sameAs" resource="http://www.wikidata.org/entity/Q3519"/><meta about="https://w3id.org/moro/enoam/data/napoli" typeof="dcterms:Location"/><meta about="https://w3id.org/moro/enoam/data/napoli" content="Napoli" property="rdfs:label"/><meta about="https://w3id.org/moro/enoam/data/napoli" property="owl:sameAs" resource="http://www.wikidata.org/entity/Q2634"/><meta about="https://w3id.org/moro/enoam/data/istituto-per-la-ricostruzione-industriale" typeof="foaf:Organization"/><meta about="https://w3id.org/moro/enoam/data/istituto-per-la-ricostruzione-industriale" content="IRI" property="rdfs:label"/><meta about="https://w3id.org/moro/enoam/data/istituto-per-la-ricostruzione-industriale" property="owl:sameAs" resource="http://www.wikidata.org/entity/Q1674879"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

<div id="footnoteMeta"><meta about="https://w3id.org/moro/enoam/data/michele-cento" typeof="foaf:Person"/><meta about="https://w3id.org/moro/enoam/data/michele-cento" content="Michele Cento" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1 class="title">Discorso tenuto a Napoli in occasione dell'avvio della costruzione dello stabilimento dell'Alfasud e della tangenziale </h1><p class="paragraph" data-counter="1" id="p-1">L'odierno avvio a due opere così imponenti e significative, quali la costruzione dello stabilimento Alfasud e della tangenziale di <span about="https://w3id.org/moro/enoam/data/132301/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/napoli" typeof="deo:Reference">Napoli</span>, costituisce il punto di partenza per una nuova fase nella politica di sviluppo del Mezzogiorno e rappresenta, perciò, rilevante espressione dell'impegno meridionalistico che ha costituito il momento centrale della politica italiana del dopoguerra. Esso ci stimola a considerare l'esperienza fin qui vissuta ed i problemi ancora aperti, continuando il discorso già avviato, nell'autunno scorso, alla inaugurazione della Fiera del Levante di <span about="https://w3id.org/moro/enoam/data/132301/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/bari" typeof="deo:Reference">Bari</span> e, qui, a <span about="https://w3id.org/moro/enoam/data/132301/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/napoli" typeof="deo:Reference">Napoli</span><sup><a href="#curatornote-1" id="curatornote-ref-1">[1]</a></sup>, in occasione di un dibattito politico sui problemi dello sviluppo meridionale. Abbiamo dunque prima operato per la realizzazione di infrastrutture di base, presupposto essenziale per il progresso della società meridionale e per una sua concreta disponibilità allo sviluppo economico moderno. Abbiamo provveduto alla modificazione delle Strutture ed al potenziamento della agricoltura, settore cardine della tradizionale economia del Mezzogiorno. Si è poi venuta affermando l'esigenza dell'industrializzazione con la realizzazione di grandi complessi nei settori di base della siderurgia, dell'energia e della petrolchimica, i quali possono essere considerati il risultato congiunto dell'intervento pubblico e della capacità imprenditoriale delle grandi imprese private e a partecipazione statale. </p><p class="paragraph" data-counter="2" id="p-2">Ma per raggiungere uno sviluppo adeguato agli obiettivi di riequilibrio della società italiana, occorre un tessuto industriale più ampio, articolato e diversificato. L'esigenza di una diffusione industriale appare l'elemento caratterizzante, la terza fase dello sviluppo meridionale. In questa fase siamo entrati, ed essa rappresenta il momento nel quale si possono cominciare a raccogliere i frutti della grande opera intrapresa Ho già avuto la possibilità di riaffermare la convinzione circa la validità e coerenza delle politiche di sviluppo del Mezzogiorno che si sono susseguite in oltre vent'anni. Ma, contemporaneamente, ho ricordato la necessità di un accresciuto impegno, di una mobilitazione di tutte le risorse, di una disponibilità ad adoperare nuovi strumenti proposti da una volontà politica suscitatrice, anche, di fantasia e di inventiva tecnica. </p><p class="paragraph" data-counter="3" id="p-3">Sappiamo che in questa terza fase dello sviluppo meridionale, certamente la più complessa e difficile, l'impegno che ci è richiesto è decisamente più forte. Il sistema economico, se non orientato e diretto, tende a porre in essere fattori di convivenza agglomerativa in base ai quali il distacco nel livello economico delle varie regioni si accentua piuttosto che diminuire. Nello stesso tempo se guardiamo al futuro, possiamo constatare che, alla fine del prossimo decennio, di tutta la manodopera che si renderà disponibile nel nostro paese, per effetto dell'incremento demografico e tenuto conto degli inevitabili processi di razionalizzazione che investiranno importanti settori produttivi, ben più della metà sarà disponibile nelle regioni meridionali. Noi siamo consapevoli che la mobilità del lavoro è fenomeno essenziale ad una economia progredita e non possiamo, perciò, mirare ad una società utopistica nella quale tutte le forze di lavoro trovino sistematicamente occupazione nella propria regione. </p><p class="paragraph" data-counter="4" id="p-4">Ma siamo altresì consapevoli che, se la mobilità del lavoro, all'interno e all' esterno del paese, è un diritto dei cittadini ed, anche, un'occasione per valorizzare doti individuali, essa deve essere espressione di libertà e non condizione imposta dal pauperismo e dalla inazione economica. Non potremo mai accettare un tipo di sviluppo che determini, sistematicamente, la perdita delle migliori energie da parte di molte regioni, in una situazione di tensione sociale e di squilibrio economico per tutto il Paese. Per questo appare urgente l’emergere nel Mezzogiorno di quelle attività manifatturiere, che rappresentano ad un tempo la più ampia riserva di energia espansiva ed il tessuto connettivo per l'intero sistema economico. In maggior rilievo, fra tutti, è il settore meccanico, vera struttura portante delle attività manifatturiere ed indicatore significativo del livello di una industrializzazione matura. Il potenziamento dell'industria meccanica si manifesta come un'esigenza per tutta la economia meridionale: per la capacità di espansione di cui tale settore è diretto portatore e per gli stimoli alla crescita che dalla meccanica si irradiano a tutte le altre attività manifatturiere. In questa situazione si inserisce l'iniziativa dell'<span about="https://w3id.org/moro/enoam/data/132301/v1/mention-12" class="mention organization" id="mention-12" property="dcterms:references" resource="https://w3id.org/moro/enoam/data/istituto-per-la-ricostruzione-industriale" typeof="deo:Reference">IRI</span> che oggi prende l'avvio. </p><p class="paragraph" data-counter="5" id="p-5">Lo stabilimento dell'Alfa-Sud costituisce una concreta risposta all'esigenza di arricchire l’economia meridionale con una struttura industriale più articolata, fondata su attività di trasformazione reciprocamente integrantesi e nelle quali, naturalmente, le grandi dimensioni possono e devono coesistere con le medie e con le piccole collegate, tutte, da rapporti di reciproca collaborazione. Questa nuova grande iniziativa della Partecipazioni statali rappresenta un preciso adempimento del compito loro affidato dallo Stato di essere creatrici di un'efficiente imprenditorialità orientata ai grandi obiettivi dello sviluppo nazionale e indicati dalla politica di programmazione. Ed è, in questa occasione, doveroso esprimere all'<span about="https://w3id.org/moro/enoam/data/132301/v1/mention-13" class="mention organization" id="mention-13" property="dcterms:references" resource="https://w3id.org/moro/enoam/data/istituto-per-la-ricostruzione-industriale" typeof="deo:Reference">IRI</span> ed ai suoi dirigenti il più vivo apprezzamento del Governo per l'impegno, il dinamismo creativo, la capacità ed il senso di responsabilità che ispira la loro azione.</p><p class="paragraph" data-counter="6" id="p-6">Lo stabilimento dell'Alfa-Sud sarà il risultato di uno sforzo imponente per l'impegno finanziario e la disponibilità di posti di lavoro. Esso è la concreta espressione della vocazione e delle caratteristiche operative proprie ad un grande gruppo industriale, quale l'<span about="https://w3id.org/moro/enoam/data/132301/v1/mention-14" class="mention organization" id="mention-14" property="dcterms:references" resource="https://w3id.org/moro/enoam/data/istituto-per-la-ricostruzione-industriale" typeof="deo:Reference">IRI</span>, orientate principalmente alla realizzazione di iniziative di ampie dimensioni che richiedono ingenti risorse tecniche e finanziarie. L'Alfa-Sud, però, non dovrà rappresentare un fatto isolato, ma divenire un elemento fondamentale, una forza stimolatrice per la nuova fase di industrializzazione del Mezzogiorno. Anzitutto questo stabilimento sarà un grande fattore di stimolo per tutta l'economia meridionale e renderà possibile, mediante l'incremento della domanda, il potenziamento e l'espansione di tutte le attività produttive già operanti. Ma, soprattutto, esso influirà sul sorgere di nuove iniziative, sia stimolando l'imprenditorialità locale, sia realizzando obiettive condizioni di convenienza che potranno interessare molti imprenditori di altre zone d'<span about="https://w3id.org/moro/enoam/data/132301/v1/mention-16" class="mention place" id="mention-16" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>. </p><p class="paragraph" data-counter="7" id="p-7">Un grande stabilimento automobilistico richiede una molteplicità vastissima di produzioni ausiliarie e di forniture esterne. È d'altra parte interesse preciso della stessa Alfa-Sud di essere fulcro di un ampio processo di nuova industrializzazione caratterizzato da stretti vincoli di integrazione. Le dimensioni economiche di un'attività produttiva e il raggiungimento delle cosiddette economie di scala non sono solo collegate all'ampiezza dei singoli impianti o delle singole aziende, ma sono anche condizionate da un complesso sistema di interrelazioni tra diverse unità ed attività industriali, che creano situazioni di complementarità e stanno, pertanto, alla base dell'efficienza della struttura industriale. Le dimensioni che questo nuovo processo di industrializzazione dovrà assumere in tutto il Mezzogiorno sono certamente molto ampie. Ciò comporta un rinnovato impegno per la realizzazione di una politica meridionalistica. Nuove esigenze sorgeranno dalle caratteristiche di questa nuova fase dello sviluppo meridionale. Sarà nostro compito coglierle con prontezza e dare loro adeguata risposta Già un nuovo tipo di azione pubblica, tendente ad instaurare un articolato e franco colloquio tra lo Stato e gli operatori economici proprio in vista di nuove iniziative produttive nell'<span about="https://w3id.org/moro/enoam/data/132301/v1/mention-17" class="mention place" id="mention-17" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> meridionale, è stato iniziato nei mesi scorsi, nell'ambito della politica di programmazione. Vogliamo qui formulare l'augurio che gli imprenditori dell'industria italiana sappiano valutare con lungimiranza e senso di responsabilità la prospettiva di una loro partecipazione allo sviluppo della nuova industria meridionale, incentrata sulla diversificazione delle attività manifatturiere. Quella che si offre ora agli operatori economici italiani più intraprendenti e consapevoli è l'opportunità di giungere fra i primi e, pertanto, di assumere sul nuovo mercato una posizione di particolare rilievo. Il passaggio da una fase di industrializzazione caratterizzata dall'intervento di complessi industriali largamente integrati e dalla realizzazione di grandi impianti ad alta intensità di capitale, ad una fase nella quale dovranno svilupparsi i settori manifatturieri a più bassa intensità di capitale, strutturati principalmente in imprese di piccole o medie dimensioni, può porre problemi di adeguamento negli strumenti di intervento, ai quali si applicherà il pubblico potere nella prossima legislatura Resta da sottolineare che tutta la nostra politica di sviluppo del Mezzogiorno è orientata alla crescita di imprese economicamente sane, in grado di sviluppare un elevato dinamismo e di progredire nelle condizioni di competizione che sono il derivato della nostra partecipazione alla comunità economica europea e, più in generale, del processo di integrazione che caratterizza ormai tutti i mercati a livello mondiale. Il sistema di incentivi industriali è sempre stato, è e sarà orientato da questa fondamentale esigenza. </p><p class="paragraph" data-counter="8" id="p-8">Ben lungi dal costituire sperpero di pubbliche risorse, occasione al sorgere di iniziative sbagliate ed inefficienti, gli incentivi rappresentano una parziale compensazione agli oneri che derivano all'attività produttiva in zone ancora in fase di sviluppo e non in grado, pertanto, di esprimere quell'apporto di economie esterne che, in altre zone del paese, è anche il risultato di rilevanti risorse e protezioni pubbliche verificatesi nel corso di lunghi anni. Dall'orientamento a stimolare nel Mezzogiorno il sorgere di imprese che non sfuggano al rigore della competizione ed alla logica dell'efficienza, deriva il nostro rifiuto ad uno sviluppo industriale fondato su imprese che dovessero ricorrere all'aiuto ed alla protezione pubblica per supplire alle loro carenze dinamiche, alla loro arretratezza tecnologica, alloro erroneo inserimento in settori con scarse prospettive di allargamento del mercato. Ed è per questo che il Mezzogiorno ci appare come sede adeguata al progresso qualitativo della nostra struttura industriale, caratterizzata da attività nuove, intensamente interessate alle più moderne acquisizioni della scienza e della tecnologia In questa prospettiva di una industrializzazione meridionale ed efficiente e dinamica che rappresenti, perciò, condizione del rafforzamento di tutto l'apparato industriale italiano si inserisce questa iniziativa dell'Alfa Sud. </p><p class="paragraph" data-counter="9" id="p-9">Essa opererà in un mercato la cui domanda ha ancora considerevoli possibilità di espansione, le quali risultano anche confortate dai lusinghieri risultati ottenuti dall'industria automobilistica nazionale nell'azione di penetrazione e di rafforzamento delle sue posizioni sui mercati mondiali. L'Alfa Sud e l'Alfa Romeo dovranno essere costantemente impegnate nella continua ricerca della migliore efficienza produttiva. Su di essa dovrà fondarsi la garanzia di una economica utilizzazione delle risorse in esse investite e di un corretto funzionamento del mercato in questo importante settore produttivo. La decisione di costruire questo nuovo stabilimento automobilistico non deve, io credo, ridestare una polemica sui compiti rispettivi dell'industria privata e di quella a partecipazione statale. L'una e l'altra sono elementi fondamentali delle nostre strutture produttive, protagoniste del nostro sviluppo industriale. Come è noto, in determinate condizioni trova la sua giustificazione e la sua inderogabile ragione d'essere un diretto intervento dello Stato. Una siffatta esigenza si riscontra appunto in circostanze come questa Ciò non esprime alcuna pretesa di esclusività. L'Alfa Sud è il frutto di una logica di sviluppo aziendale verso dimensioni più confacenti alle esigenze di una efficace presenza sul mercato inquadrata e stimolata dalla considerazione dei più importanti obiettivi della politica di sviluppo del Paese, il che resta merito non discutibile del sistema delle Partecipazioni Statali. Non contrapposizione, quindi, ma coesistenza in un mercato già sostanzialmente sovrannazionale e caratterizzato da forte concorrenzialità. </p><p class="paragraph" data-counter="10" id="p-10">La cerimonia odierna risulta poi significativa per la coincidenza dell'avvio alla realizzazione di due opere quali lo stabilimento automobilistico dell'Alfa-Sud e la tangenziale di <span about="https://w3id.org/moro/enoam/data/132301/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/napoli" typeof="deo:Reference">Napoli</span>. Benché diverse, esse rappresentano, anche nella loro connessione temporale, una valida prefigurazione del futuro sviluppo meridionale. La crescita economica di queste regioni, sostenuta da un nuovo processo di industrializzazione, dovrà determinare un più intenso progresso sociale e civile per tutto il Mezzogiorno. E così come nel processo di industrializzazione si è manifestata la necessità del passaggio ad una nuova fase, nel settore delle infrastrutture si è avvertita l'esigenza di un tipo di intervento che, partendo dalle grandi opere realizzate, procedesse con obiettivi e strumenti espressivi di una più generale politica di assetto del territorio. L'esperienza di sviluppo nel nostro paese, comune a quella delle società economicamente più avanzate, ha dimostrato la tendenza ad una forte concentrazione di attività e di uomini in grandi aree metropolitane. In questo dopoguerra il processo si è manifestato in <span about="https://w3id.org/moro/enoam/data/132301/v1/mention-18" class="mention place" id="mention-18" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> in forme sovente troppo rapide e esso non è stato immune da tensioni sociali e da disfunzioni economiche. Non pensiamo naturalmente, di fronte all'evolversi della storia, ad antiche forme di convivenza sociale da contrapporre al diffondersi della civiltà urbana. Dobbiamo però impegnarci affinché queste nuove realtà che si vanno formando non compromettano l'autenticità e spontaneità dei rapporti umani e profonde, e sempre attuali, tradizioni di convivenza civile. </p><p class="paragraph" data-counter="11" id="p-11">Per un corretto configurarsi della struttura delle grandi aree metropolitane e del loro ruolo all'interno del tessuto regionale, si pone la necessità di un intervento indirizzato a colmare le gravi lacune lasciateci dallo sviluppo passato e a precostituire le possibilità per un'ordinata espansione futura delle aree metropolitane. Dobbiamo superare situazioni al limite della congestione paralizzante, che creano-gravi problemi e rilevanti strozzature, non solo in vista di un regolare svolgimento delle attività economiche, ma anche nel corretto interessarsi dei rapporti umani e sociali all'interno delle città e nell'equilibrato inserimento di queste nel territorio regionale. Occorre decisamente affrontare il problema delle città del domani. Con tali esigenze e in tale prospettiva l'avvio alla realizzazione dell'Infrasud assume un rilievo importantissimo per <span about="https://w3id.org/moro/enoam/data/132301/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/napoli" typeof="deo:Reference">Napoli</span> e per tutto il Mezzogiorno. Per <span about="https://w3id.org/moro/enoam/data/132301/v1/mention-7" class="mention place" id="mention-7" property="dcterms:references" resource="https://w3id.org/moro/enoam/data/napoli" typeof="deo:Reference">Napoli</span>, anzitutto, per la quale la realizzazione della nuova tangenziale costituisce una fondamentale condizione per liberarsi da una situazione di sviluppo urbanistico ormai soffocante e per adeguarsi alle esigenze di traffico e di nuove localizzazioni conseguenti, specialmente, alla realizzazione dell'Alfa Sud. La tangenziale, unitamente alle altre realizzazioni della grande viabilità comunale, già progettate, permetterà alla prima metropoli del meridione di iniziare un processo di riordinamento urbanistico e di porre le basi per una sua più ordinata espansione futura. </p><p class="paragraph" data-counter="12" id="p-12">Per tutto il Mezzogiorno, poiché questa iniziativa della Infrasud vuole essere l'avvio ad una nuova esperienza di intervento nel vasto campo delle necessità infrastrutturali che risultano connesse allo sviluppo economico e civile delle regioni meridionali, l'Infrasud sarà efficace stimolatrice di iniziative che realizzerà con i criteri di razionalità e di efficienza che sono propri al moderno operare industriale. Essa dovrà manifestare la più ampia disponibilità ad operare come strumento di collaborazione degli enti locali, al fine di rendere possibile il rafforzamento delle capacità operative di queste fondamentali cellule della nostra comunità civile. Per l'<span about="https://w3id.org/moro/enoam/data/132301/v1/mention-15" class="mention organization" id="mention-15" property="dcterms:references" resource="https://w3id.org/moro/enoam/data/istituto-per-la-ricostruzione-industriale" typeof="deo:Reference">IRI</span> poi questa realizzazione costituisce un arricchimento alla sua attività polisettoriale e ne determina l'ingresso in un ambito che permetterà ad esso, nell'area napoletana, come in altre zone del Mezzogiorno, di essere un fattore efficace di promozione per lo sviluppo globale della società meridionale. Nel momento nel quale viene dato il via a così importanti realizzazioni, desidero far giungere alla città di <span about="https://w3id.org/moro/enoam/data/132301/v1/mention-8" class="mention place" id="mention-8" property="dcterms:references" resource="https://w3id.org/moro/enoam/data/napoli" typeof="deo:Reference">Napoli</span> un fervido ed augurale saluto. lo sono certo che alla grande tradizione ed all'alto livello di umana civiltà che ne sono caratteristica si congiungeranno, nell'occasione offerta dall'iniziativa dello Stato, un fervore di opere, un dinamismo creativo, una forte volontà protesa verso il futuro. </p><p class="paragraph" data-counter="13" id="p-13">Questo futuro di progresso e di giustizia è già incominciato per <span about="https://w3id.org/moro/enoam/data/132301/v1/mention-9" class="mention place" id="mention-9" property="dcterms:references" resource="https://w3id.org/moro/enoam/data/napoli" typeof="deo:Reference">Napoli</span> come per tutto il Mezzogiorno d'<span about="https://w3id.org/moro/enoam/data/132301/v1/mention-19" class="mention place" id="mention-19" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>. Si tratta ora di continuare fino in fondo, di effettuare, nell'ordinata mobilitazione delle nostre energie, quel balzo in avanti che porti a compimento la trasformazione della società italiana e realizzi davvero l'unità del Paese. Dinanzi a fatti come questi non si può certo parlare di abbandono e di colpevole inerzia. Pur tenendo il passo giusto, come tante volte ho ammonito, al di fuori cioè dell'improvvisazione demagogica e del disordine egoistico, il Governo ha dato avvio anche in questo campo alle cose nuove che l'<span about="https://w3id.org/moro/enoam/data/132301/v1/mention-20" class="mention place" id="mention-20" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> attende. Tutto questo dà la misura del nostro impegno, del nostro senso di responsabilità ed insieme della nostra appassionata volontà di rendere giustizia e di affermare davvero la dignità e la libertà dell'uomo e del cittadino. Tutto questo può essere compiuto in una autentica democrazia quale quella che noi abbiamo creato ed intendiamo fermamente salvaguardare contro ogni violenza sopraffattrice del libero moto di progresso del popolo italiano. La protesta nelle forme violente si addice alle dittature, non alle democrazie. Le democrazie hanno in sé tutti gli strumenti per superare le tensioni e risolvere i problemi del paese, assestandolo su livelli sempre più alti di civiltà e di libertà umana. </p><p class="paragraph" data-counter="14" id="p-14">Noi vogliamo progredire in pace, lasciando che ogni cittadino concorra con il suo potere e solo con il suo potere, previsto dalla Costituzione, a correggere, ad innovare, ad elevare la società alla quale partecipa come protagonista. La fermezza nella difesa delle istituzioni è perciò un indeclinabile dovere dello Stato così come il godimento delle libere istituzioni è diritto di ogni cittadino. Questa difesa non è un atto di chiusura alla evoluzione della storia, ma la sola condizione che la renda possibile salvaguardando ogni valore della persona umana. L'avvenire più degno che oggi intravvediamo per <span about="https://w3id.org/moro/enoam/data/132301/v1/mention-10" class="mention place" id="mention-10" property="dcterms:references" resource="https://w3id.org/moro/enoam/data/napoli" typeof="deo:Reference">Napoli</span>, il Mezzogiorno e l'intero paese ci sollecita, Governo e popolo, a fare il nostro dovere nel quadro della libertà creatrice e rinnovatrice, che ha assicurato ed assicurerà il raggiungimento dei più alti e civili traguardi, vivi nelle profonde aspirazioni del popolo italiano. </p><ol id="curatorNotes"><li about="https://w3id.org/moro/enoam/data/132301/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Il riferimento è all’intervento di Moro all’inaugurazione della Fiera del Levante di Bari il 7 settembre 1967 e alla relazione del 7 ottobre 1967 al Convegno organizzato da Dc a Napoli sui problemi del Mezzogiorno. <a href="#curatornote-ref-1">↑</a></li></ol></body></html>