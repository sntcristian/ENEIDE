<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.2.224" name="dcterms.relation"/><meta content="10.48678/unibo/aldomoro1.4.2.224" name="dcterms.identifier"/><meta content="Moro, Aldo, Risvegliare l’università, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Il ritorno al centro-sinistra e la “solidarietà nazionale” (giugno 1973 – maggio 1978), a cura di Guido Formigoni e Agostino Giovagnoli, edizione e nota storico-critica di Chiara Zampieri, Bologna, Università di Bologna, 2021. DOI: https://doi.org/10.48678/unibo/aldomoro1.4.2.224." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il ritorno al centro-sinistra e la “solidarietà nazionale” (giugno 1973 – maggio 1978), 2021" name="description"/><title>Risvegliare l’università</title>
<div id="mentionMeta"><meta about="https://w3id.org/moro/enoam/data/franco-maria-malfatti" typeof="foaf:Person"/><meta about="https://w3id.org/moro/enoam/data/franco-maria-malfatti" content="Franco Maria Malfatti " property="rdfs:label"/><meta about="https://w3id.org/moro/enoam/data/franco-maria-malfatti" content="http://www.wikidata.org/entity/Q469478" property="owl:sameAs" resource="http://www.wikidata.org/entity/Q469478"/><meta about="https://w3id.org/moro/enoam/data/franco-maria-malfatti" content="Malfatti, Franco Maria" property="skos:prefLabel"/><meta about="https://w3id.org/moro/enoam/data/stefano-rodota" typeof="foaf:Person"/><meta about="https://w3id.org/moro/enoam/data/stefano-rodota" content="Stefano Rodotà" property="rdfs:label"/><meta about="https://w3id.org/moro/enoam/data/stefano-rodota" content="http://www.wikidata.org/entity/Q3972694" property="owl:sameAs" resource="http://www.wikidata.org/entity/Q3972694"/><meta about="https://w3id.org/moro/enoam/data/stefano-rodota" content="Rodota, Stefano" property="skos:prefLabel"/></div>

<div id="footnoteMeta"><meta about="https://w3id.org/moro/enoam/data/chiara-zampieri" typeof="foaf:Person"/><meta about="https://w3id.org/moro/enoam/data/chiara-zampieri" content="Chiara Zampieri" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>Risvegliare l’università</h1><p class="paragraph" data-counter="1" id="p-1">La condizione
      dell’Università italiana è oggetto di particolare
      attenzione in questo momento. Si temono agitazioni che blocchino la vita
      accademica. Tensioni e finanche violenze hanno la loro radice
      nell’Università, per un groviglio di ragioni politiche ed
      economiche. Si pensi in particolare al tema angoscioso della
      disoccupazione giovanile, la quale riguarda in misura molto elevata
      laureati e diplomati.</p><p class="paragraph" data-counter="2" id="p-2">Circostanze ambientali, perduranti incertezze
      dell’ordinamento, lacune riscontrabili in taluni settori
      determinano uno stato di disagio che rende abbastanza credibili le notizie
      circa un progressivo distacco dei professori dall’Università.
      Notizie che mi auguro abbiano a dimostrarsi inesatte per il senso di
      responsabilità dei docenti italiani. In questa atmosfera si va
      elaborando in Parlamento, con la ponderazione che il delicato argomento,
      pur già lungamente approfondito, richiede, quella riforma<sup><a href="#curatornote-1" id="curatornote-ref-1">[1]</a></sup> alla quale
      si guarda come a strumento efficace per ammodernare, riassestare, rendere
      umanamente accettabile e socialmente utile la istituzione universitaria. E
      c’è da sperare che la riforma, affidata al consapevole impegno
      delle forze politiche ed alla sperimentata saggezza del <span about="https://w3id.org/moro/enoam/data/142224/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/franco-maria-malfatti" typeof="deo:Reference">ministro </span>della
      Pubblica Istruzione<sup><a href="#curatornote-2" id="curatornote-ref-2">[2]</a></sup>,
      abbia finalmente la sua sanzione in una formulazione caratterizzata certo
      da rigore e coerenza, ma anche da equilibrio e realismo i quali la rendano
      davvero applicabile ed utile. Sarebbe però vano attendere che
      mediante delle norme siano eliminate tutte le storture della vita
      universitaria, le quali in parte almeno dipendono dal costume e dal modo
      di essere degli uomini e della società.</p><p class="paragraph" data-counter="3" id="p-3">Ci sono problemi di
      struttura che vengono dibattuti da anni come quello della sostituzione di
      un ordinamento per dipartimenti all’ordinamento per facoltà,
      con il che sembra si faccia riferimento ad una razionale connessione di
      discipline, ovviamente da definire sulla base di criteri non meccanici, ma
      di politica della scuola. Ragioni di raggruppamento dovrebbero essere
      quindi le sensibili affinità e complementarietà di contenuti in
      luogo di una finalità professionale, alla quale ultima si dovrebbe
      peraltro provvedere con la parallela organizzazione dei corsi di laurea.
      Per preferire l’uno o l’altro assetto possono essere addotti
      molteplici motivi e la discussione rischierebbe di protrarsi
      all’infinito. Non resta dunque che provare, cimentarsi innanzitutto
      nella configurazione dei dipartimenti, compito, questo, non privo di
      difficoltà, e passare poi alla loro attuazione che, protratta per un
      tempo adeguato, dia prova della loro validità. Non parlo poi,
      perché mi pare una esigenza indiscutibile, della democratizzazione
      dell’Università, sempre salvaguardando la personalità del
      docente e la libertà d’insegnamento. </p><p class="paragraph" data-counter="4" id="p-4">Non si può
      dire però che la mancanza, a tutt’oggi, di alcune nuove
      strutture sia la ragione esclusiva di quel disagio del quale sono state
      rilevate talune significative manifestazioni. In alcuni interventi, molto
      qualificati, è stata infatti lamentata l’indifferenza, la
      lontananza tra corpo docente e corpo discente. Non parlo della
      contestazione dura e qualche volta violenta che mette in discussione la
      legalità, la normalità, l’efficacia della vita stessa
      dell’Università, come luogo di ricerca e di preparazione
      professionale. Sono infatti ancora episodi, per quanto gravi. Si tratta
      invece di constatare, poiché essi si riscontrano sistematicamente, i
      troppi vuoti che ci sono nell’Università; un’assenza
      diffusa, una partecipazione occasionale e distratta che mortifica gli
      sforzi di chi voglia comunicare con i giovani per la scienza e per la
      vita. Naturalmente non mancano presenze confortanti di alcuni studenti di
      alto valore. Ma la massa dov’è? Eppure
      l’Università ha allargato, come doveva allargare, la sua base,
      affrontando problemi di non piccolo rilievo. Si può incidentalmente
      osservare che l’espansione è stata tumultuosa per
      l’ammissione a qualsiasi facoltà, a prescindere dagli studi
      già compiuti<sup><a href="#curatornote-3" id="curatornote-ref-3">[3]</a></sup>,
      di giovani i quali cercano di recuperare la propria vocazione a seguito di
      una scelta sbagliata, ma, nella confusione, rischiano di sbagliare ancora
      una volta.</p><p class="paragraph" data-counter="5" id="p-5">Ritornando ad alcuni modi di essere
      dell’Università oggi, si può rilevare con tutta
      obiettività che, salvo eccezioni, questa scuola di massa non si
      esprime certo in una partecipazione di massa, salvo che nel momento,
      largamente burocratico, degli esami. Vi è una disaffezione di fronte
      alle varie forme d’insegnamento la quale non sempre è una
      reazione giustificata alla lontananza psicologica e talora fisica del
      docente. Il più delle volte è proprio indifferenza o disistima
      pregiudiziale nei confronti dell’Università, a prescindere da
      come essa è. Ed è un’indifferenza aggravata dalla
      eccessiva dilatazione della possibilità di stabilire il proprio
      programma di studi<sup><a href="#curatornote-4" id="curatornote-ref-4">[4]</a></sup>.
      Liberalizzazione, quest’ultima, mossa certo dalle più nobili
      intenzioni, ma che, al di là di un certo limite, determina, oltre
      che, talvolta, decisioni facili e quindi non utili, un grave
      disorientamento, una pericolosa dispersione tra i tanti corsi, di fronte
      ai quali vien fatto, più che di scegliere, di allontanarsi. E non
      sono sicuro che vi sia, per questo, che è fatto di costume, un vero
      rimedio nelle riforme progettate, anche se non si vuole rinunciare alla
      speranza che i giovani di domani siano attratti da nuovi assetti i quali
      riescano a rendere meno fredda ed estranea la loro scuola. Mi domando
      allora se il gruppo di testa, quella minoranza che vive
      nell’Università e per l’Università, non dovrebbe
      essere, su base di esclusivo merito, oggetto di particolari attenzioni e
      cure, tali da assicurare, nel modo più completo, la formazione di
      alcune persone dotate in modo eminente ed appositamente preparate ad
      assumere le più alte responsabilità nella scienza, nella tecnica
      e nella vita sociale.</p><p class="paragraph" data-counter="6" id="p-6">Un altro aspetto importante della situazione
      è stato messo in rilievo lucidamente dal professor <span about="https://w3id.org/moro/enoam/data/142224/v1/mention-2" class="mention person" id="mention-2" property="dcterms:references" resource="https://w3id.org/moro/enoam/data/stefano-rodota" typeof="deo:Reference">Rodotà</span><sup><a href="#curatornote-5" id="curatornote-ref-5">[5]</a></sup> ed è
      quello relativo alla selezione del personale. Se questa, deludente, è
      l’immagine dell’Università di oggi, quale sarà il
      suo volto domani? Il che è di tanto maggior peso, se si pensa ai
      vuoti che già ora sono da temere ed agli altri, anche maggiori, che
      una rigida disciplina delle incompatibilità potrebbe determinare. Io
      concordo nel ritenere che, per quanto riguarda il reclutamento,
      l’Università negli ultimi anni abbia incontrato particolari
      difficoltà. Insufficienze certamente vi erano in passato, ma esse
      sono risultate aggravate in conseguenza della sospensione dei concorsi,
      poi ripresi, tutti insieme ed in modo un po’ tumultuoso. Ancora una
      volta si è adoperata come strumento di pressione per accelerare la
      riforma, ma, come si vede, invano, la non applicazione della normativa
      vigente in attesa che se ne approntasse una nuova. E per quanto riguarda
      gli assistenti, si è pensato di scoraggiare l’attesa
      d’inserimento nella fascia dei docenti, dando al lavoro
      preparatorio il carattere di un breve e precario contratto di studio, tale
      da non ingenerare nessuna fondata speranza<sup><a href="#curatornote-6" id="curatornote-ref-6">[6]</a></sup>. Ma intanto la precarietà
      viene già messa in forse da inevitabili proroghe, mentre vanno
      perduti alcuni elementi positivi impliciti nella istituzione
      dell’assistentato, la cui carriera, benché modesta, godeva di
      alcune garanzie e sfociava il più delle volte nell’accesso
      alla cattedra in seguito a concorso. Anche in questa disciplina vi erano
      inconvenienti, ma, nel complesso, la libera docenza e
      l’assistentato di ruolo, assommandosi, servivano a far maturare le
      attitudini scientifiche e didattiche del docente in una opportuna
      gradualità. Spesso si ponevano così solide basi. Si è detto
      un gran male della libera docenza, deplorandone lo sfruttamento<sup><a href="#curatornote-7" id="curatornote-ref-7">[7]</a></sup>. Ed il
      rilievo è giusto a partire dal momento in cui ne fu liberalizzato il
      numero. Decisione, in logica astratta, ineccepibile, ma foriera dei
      lamentati (e prevedibili) inconvenienti. Si è perduta così, per
      cattivo uso, una istituzione utile e liberale, che faceva posto
      nell’insegnamento, a parte la funzione di preparazione ai futuri
      concorsi, al docente libero accanto al docente di Stato. Non si può
      dire certo da quanti in concreto questo insegnamento, fuori dagli schemi
      dell’ufficialità, sarebbe stato ricevuto. Ma non si può
      disconoscere, in linea di principio, il valore di una siffatta emulazione
      ed il probabile o almeno possibile gradimento da parte, se non della
      massa, dì alcuni giovani amanti di libertà ed ansiosi di ricerca
      e di confronto. Comunque ora la situazione è questa e riattivare il
      canale di accesso dei migliori ingegni all’insegnamento resta
      un’esigenza prioritaria nel riassetto dell’Università.
      Ci si può augurare che sia opportunamente regolato l’istituto
      del dottorato di ricerca, in modo che esso serva oltre a finalità di
      ricerca ad alto livello, anche alla migliore preparazione del corpo
      docente. Non so se si possa dire che vi sono oggi alcuni ingiustamente
      esclusi; ma temo che lo si potrà dire a distanza di qualche anno, se
      non si riuscirà a riguadagnare il tempo perduto.</p><p class="paragraph" data-counter="7" id="p-7">A mio avviso
      se l’Università di massa è un fatto comprensibile,
      irreversibile, in certo senso contrassegno di democrazia, se non è
      pensabile una sorta di numero chiuso, degli accorgimenti stimolanti e
      selettivi debbono essere trovati, per raggiungere un livello accettabile
      di qualità. In mancanza di esso l’istituzione sarebbe non
      utile al Paese, frustrante e deviante per i singoli che pure a prima vista
      apparirebbero beneficiari di una, del resto vana, facilità.</p><p class="paragraph" data-counter="8" id="p-8">Vi
      sarebbe anche da dire qualcosa, in questa che è solo una rassegna di
      alcuni problemi circa il raccordo dell’Università con la vita
      sociale. A questo punto si potrà dedicare qualche ulteriore
      riflessione.</p><ol id="curatorNotes"><li about="https://w3id.org/moro/enoam/data/142224/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/chiara-zampieri" typeof="fabio:Comment"> La discussione sulla riforma risaliva al
          progetto di legge n.2314 presentato dall’allora ministro della
          Pubblica istruzione, Luigi Gui, nel 1965. <a href="#curatornote-ref-1">↑</a></li><li about="https://w3id.org/moro/enoam/data/142224/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/chiara-zampieri" typeof="fabio:Comment"> In quel
          momento, era il democristiano Franco Maria Malfatti (1927-1991),
          deputato per la Dc dalla terza alla nona legislatura, fu ministro
          dell’Istruzione dal 1973 al 1978. <a href="#curatornote-ref-2">↑</a></li><li about="https://w3id.org/moro/enoam/data/142224/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/chiara-zampieri" typeof="fabio:Comment"> Moro si
          riferisce alla legge n. 910 del 1969 che aveva liberalizzato
          l’accesso all’università, a prescindere dalla
          tipologia della maturità conseguita. <a href="#curatornote-ref-3">↑</a></li><li about="https://w3id.org/moro/enoam/data/142224/v1/curatornote-4" id="curatornote-4" property="dcterms:creator" resource="https://w3id.org/moro/enoam/data/chiara-zampieri" typeof="fabio:Comment"> La
          liberalizzazione dei piani di studio risaliva anch’essa alla
          legge 910 del 1969. <a href="#curatornote-ref-4">↑</a></li><li about="https://w3id.org/moro/enoam/data/142224/v1/curatornote-5" id="curatornote-5" property="dcterms:creator" resource="https://w3id.org/moro/enoam/data/chiara-zampieri" typeof="fabio:Comment"> Stefano
          Rodotà (1933-2017), giurista italiano,
          dal 1979 al 1994 fu deputato al parlamento, eletto
          come indipendente nelle liste del Pci, poi Pds. <a href="#curatornote-ref-5">↑</a></li><li about="https://w3id.org/moro/enoam/data/142224/v1/curatornote-6" id="curatornote-6" property="dcterms:creator" resource="https://w3id.org/moro/enoam/data/chiara-zampieri" typeof="fabio:Comment"> Nel 1973 erano
          state introdotte forme di assegni biennali per la formazione
          scientifica e didattica dei giovani laureati. <a href="#curatornote-ref-6">↑</a></li><li about="https://w3id.org/moro/enoam/data/142224/v1/curatornote-7" id="curatornote-7" property="dcterms:creator" resource="https://w3id.org/moro/enoam/data/chiara-zampieri" typeof="fabio:Comment"> Con la legge
          n. 924 del 1970 erano stati aboliti gli esami di abilitazione alla
          libera docenza. <a href="#curatornote-ref-7">↑</a></li></ol></body></html>