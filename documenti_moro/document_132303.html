<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.303" name="dcterms.relation"/><meta content="10.48678/unibo/aldomoro1.3.2.303" name="dcterms.identifier"/><meta content="Moro, Aldo, [Resoconto del discorso tenuto a Genova in occasione della campagna elettorale], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.303." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Resoconto del discorso tenuto a Genova in occasione della campagna elettorale</title>
<div id="mentionMeta"><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/><meta about="https://w3id.org/moro/enoam/data/partito-comunista-italiano" typeof="foaf:Organization"/><meta about="https://w3id.org/moro/enoam/data/partito-comunista-italiano" content="Partito comunista italiano" property="rdfs:label"/><meta about="https://w3id.org/moro/enoam/data/patto-atlantico" typeof="foaf:Organization"/><meta about="https://w3id.org/moro/enoam/data/patto-atlantico" content="patto atlantico" property="rdfs:label"/><meta about="https://w3id.org/moro/enoam/data/patto-atlantico" property="owl:sameAs" resource="http://www.wikidata.org/entity/Q877399"/><meta about="https://w3id.org/moro/enoam/data/organizzazione-delle-nazioni-unite" typeof="foaf:Organization"/><meta about="https://w3id.org/moro/enoam/data/organizzazione-delle-nazioni-unite" content="Nazioni Unite" property="rdfs:label"/><meta about="https://w3id.org/moro/enoam/data/organizzazione-delle-nazioni-unite" property="owl:sameAs" resource="http://www.wikidata.org/entity/Q1065"/><meta about="https://w3id.org/moro/enoam/data/europa" typeof="dcterms:Location"/><meta about="https://w3id.org/moro/enoam/data/europa" content="Europa" property="rdfs:label"/><meta about="https://w3id.org/moro/enoam/data/europa" property="owl:sameAs" resource="http://www.wikidata.org/entity/Q46"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Resoconto del discorso tenuto a Genova in occasione della campagna elettorale </h1><p class="paragraph" data-counter="1" id="p-1">Mi preme sottolineare l'importanza della decisione del corpo elettorale, la quale metterà alla prova il dato nuovo e positivo dell'unificazione socialista, la posizione di prestigio e di responsabilità della <span about="https://w3id.org/moro/enoam/data/132303/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>, l’effettiva capacità del <span about="https://w3id.org/moro/enoam/data/132303/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">Partito comunista</span> di penetrare nell'elettorato e d'influenzare da posizioni di forza lo schieramento politico. Certamente, mentre sono messi in crisi dall'interno il tipo di società e l'esperienza storica del comunismo, il <span about="https://w3id.org/moro/enoam/data/132303/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">partito comunista</span> non ha allettanti prospettive da offrire all'elettorato italiano. Esso è costretto a contare più che sul valore positivo delle sue indicazioni, sugli stati emotivi e di scontento, che esso esaspera ed utilizza in termini di sterile protesta al di fuori di una organica soluzione dei problemi in un appropriato e serio quadro politico. E tuttavia, benché lo slancio appaia inferiore agli ambiziosi obiettivi perseguiti, resta questo un pericolo di fondo per la situazione italiana, al quale converrà che ogni elettore consapevole dedichi la sua attenzione e la sua iniziativa. </p><p class="paragraph" data-counter="2" id="p-2">Per il resto è in discussione la scelta di una maggioranza, che continui ad essere guida sicura della nazione, e perciò il riconoscimento da dare ai partiti che con più sacrificio quella maggioranza hanno reso possibile e feconda nell'interesse del paese. È possibile dunque ed è atteso il successo della coalizione. È possibile dunque ed è atteso il successo della <span about="https://w3id.org/moro/enoam/data/132303/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>, successo meritato in ragione della tradizione storica e della iniziativa, sempre vigile, rivolta a fornire al paese strumenti politici adatti, penetranti interpretazioni dei problemi della società italiana, pronta disponibilità alle novità da cogliere e valorizzare. Si giustifica così un'attenta, seria e prolungata gestione del potere. Se la richiesta comunista è di cambiare, il nostro obiettivo è di deludere quell'attesa e di salvaguardare invece le cose che non piacciono al <span about="https://w3id.org/moro/enoam/data/132303/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">Partito comunista</span>. Ai comunisti non piacciono questa maggioranza nella sua piena autonomia, una economia aperta socialmente orientata nella programmazione, uno sviluppo sociale e politico come espressione di libertà, una politica estera che garantisca la sicurezza con il <span about="https://w3id.org/moro/enoam/data/132303/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/patto-atlantico" typeof="deo:Reference">patto atlantico</span>, il respiro del paese nell'<span about="https://w3id.org/moro/enoam/data/132303/v1/mention-10" class="mention place" id="mention-10" property="dcterms:references" resource="https://w3id.org/moro/enoam/data/europa" typeof="deo:Reference">Europa</span> unita, la pace del mondo nella distensione e nella valorizzazione delle <span about="https://w3id.org/moro/enoam/data/132303/v1/mention-9" class="mention organization" id="mention-9" property="dcterms:references" resource="https://w3id.org/moro/enoam/data/organizzazione-delle-nazioni-unite" typeof="deo:Reference">Nazioni Unite</span>. Tutte queste cose sono possibili, ed anzi suscettibili di significativi sviluppi, nel quadro politico che abbiamo cominciato a disegnare in questi anni e che, salvaguardando una politica il cui cambiamento turberebbe e scuoterebbe il paese, è ben lungi dall'essere interamente valorizzato nelle sue potenzialità positive. </p><p class="paragraph" data-counter="3" id="p-3">Gli italiani certo vogliono cambiare e progredire, ma è ben difficile pensare che siano pronti ad accettare novità da noi non sperimentate ed altrove negativamente sperimentate. Il quadro politico generale dev'essere, io credo, interamente salvaguardato nella sua varietà e nella sua unità, stabile e doverosa, costituendo essa il punto di equilibrio più giusto, più rassicurante, più aderente all'odierna fase dei nostri rapporti civili. Di scarsa utilità sono la polemica e l'autocritica esasperate, al di là del vero e del giusto. Se questa maggioranza viene riproposta all'elettorato, se si ritiene che essa abbia titoli tali da giustificare la sua riconferma, non si vede perché si debba aggiungere, al naturale proposito di migliorare e perfezionare, un accreditamento, non giustificato e contraddittorio, delle tesi delle opposizioni. L'autocritica è doverosa; ma al di là di un certo limite essa, se sincera fino in fondo, verrebbe a togliere la legittimazione a proporre per l'avvenire una linea politica ed una coalizione di governo così contestate. </p><p class="paragraph" data-counter="4" id="p-4">La polemica sulla mancanza di alternative va affrontata ad un tempo in termini di libertà consapevole della scelta fatta e della convinzione circa il valore positivo dell'alleanza posta in essere e dell'opera compiuta, malgrado le inevitabili insufficienze e lacune. In realtà noi siamo stati e siamo meglio di altri in condizioni di guidare in modo costruttivo la comunità nazionale. Non esiste una alternativa a destra, repugnante alla <span about="https://w3id.org/moro/enoam/data/132303/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> e foriera di una preoccupante radicalizzazione della lotta politica. Non esiste per noi una maggioranza di sinistra che in qualsiasi modo introduca--i-comunisti nell'esercizio del potere, mutando radicalmente gli indirizzi di fondo della politica italiana e travolgendo la libertà delle nostre istituzioni. Non esiste un'alternativa liberale né numericamente né politicamente in quanto altererebbe il difficile equilibrio già realizzato, frenando bruscamente l'evoluzione politica e la spinta popolare della democrazia italiana. </p><p class="paragraph" data-counter="5" id="p-5">Non esiste alternativa alla coalizione come non esiste alla <span about="https://w3id.org/moro/enoam/data/132303/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>. Questo è, sotto la guida della <span about="https://w3id.org/moro/enoam/data/132303/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>, il coagulo di forze che meglio risponde all' esigenza di collocare in un quadro sicuramente democratico e di schietta ispirazione popolare il movimento in corso nella società italiana. Fuori di questo ambito mancherebbe l'autorità per incanalare nell'alveo democratico la società italiana. La conseguenza sarebbe un pauroso sbandamento o a sinistra o a destra dello schieramento politico. In questo quadro politico preciso e stabile, con chiare prospettive per l'avvenire, si è inserito agevolmente lo sviluppo economico che ha caratterizzato in questi ultimi anni il nostro Paese. Sulla base della stabilità monetaria, oltre tutto garanzia di giustizia verso tutti i cittadini, e della competizione proprie di un mercato aperto a livello continentale e mondiale e perciò su basi di efficiente produzione, il ritmo di sviluppo del paese ha ripreso a svolgersi più rapido e intenso. Il programma di sviluppo si è proposto come strumento adatto per mobilitare tutte le energie pubbliche e private, per realizzare la espansione economica più vivace e più giusta per risolvere tutti i problemi di civiltà ancora aperti nel nostro Paese, per elevare nella ricchezza crescente il livello di vita e la dignità delle categorie lavoratrici. </p><p class="paragraph" data-counter="6" id="p-6">Nella programmazione lo Stato esercita tutti i suoi poteri, assume tutte le necessarie iniziative, dà un importante quadro indicativo ad operatori e gruppi sociali, corregge, per quel che è giusto, ma senza soffocarlo, il libero e creativo impulso delle forze economiche. Il quadro delle indicazioni non comporta coercizioni ma chiarisce correlazioni di dati, di decisioni, di comportamento, le quali sono immancabili in una economia programmata. Essa infatti non potrebbe sussistere nel meccanismo di una libertà che non tenesse conto dei dati complessivi della situazione, se lo sviluppo deve essere realizzato ed i grandi problemi di civiltà debbono essere finalmente risolti in <span about="https://w3id.org/moro/enoam/data/132303/v1/mention-12" class="mention place" id="mention-12" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>. Questo giusto equilibrio tra privato e pubblico, tra energie creative dei singoli e poteri dello Stato in un ambiente che pungola all' efficienza del sistema e lo misura, è garanzia, come lo è stato sinora, del nostro sviluppo. Tutto questo è legato all'equilibrio politico, che promuove la produzione della ricchezza e traduce la ricchezza maggiore in maggiore giustizia e dignità umana. Ancora qui uno sbandamento che comprometta la stabilità monetaria, il mercato aperto, la cooperazione dell'iniziativa pubblica e privata, la traduzione in termini sociali dell'incremento economico, può arrestare il promettente procedere della nostra economia. </p><p class="paragraph" data-counter="7" id="p-7">Sui temi di politica estera rilevo come l'evoluzione verificatasi nella politica mondiale, se mostra il progressivo prevalere di una opinione pubblica ansiosamente attenta ad ogni prospettiva di pace, non registra tali mutamenti nelle tensioni internazionali da giustificare una politica diretta a mettere in crisi i blocchi militari e politici, sul cui equilibrio riposa ancora oggi in tanta parte la pace del mondo. Certo si tende ad un più umano e stabile assetto delle relazioni internazionali, ma l'esigenza di un comune schieramento, quale fu prescelto dall'<span about="https://w3id.org/moro/enoam/data/132303/v1/mention-13" class="mention place" id="mention-13" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> con la sua adesione al <span about="https://w3id.org/moro/enoam/data/132303/v1/mention-11" class="mention organization" id="mention-11" property="dcterms:references" resource="https://w3id.org/moro/enoam/data/patto-atlantico" typeof="deo:Reference">Patto Atlantico</span>, resta ancora valida. Esso è sì schieramento militare, in corrispondenza di autentici interessi dell'<span about="https://w3id.org/moro/enoam/data/132303/v1/mention-14" class="mention place" id="mention-14" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> come degli altri paesi, ma, nell'evoluzione dei tempi, diventa più chiaramente un punto di partenza per più ampi e costruttivi rapporti con tutti i popoli ed acquisisce un significato politico e comunitario sempre più vivo, il quale dà sempre maggior respiro ed influenza alla politica italiana. </p></body></html>