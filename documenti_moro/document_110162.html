<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.1.0.162" name="dcterms.relation"/><meta content="10.48678/unibo/aldomoro1.1.0.162" name="dcterms.identifier"/><meta content="Moro, Aldo, Gli indipendenti, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 1, Gli anni giovanili (1932-1946), a cura di Gaetano Crociata e Paolo Trionfini, edizione e nota storico-critica di Tiziano Torresi, Bologna, Università di Bologna, 2021. DOI: https://doi.org/10.48678/unibo/aldomoro1.1.0.162." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Gli anni giovanili (1932-1946), 2021" name="description"/><title>Gli indipendenti</title>
<div id="mentionMeta"><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/partito-politico" typeof="foaf:Organization"/><meta about="https://w3id.org/moro/enoam/data/partito-politico" content="Partito politico" property="rdfs:label"/><meta about="https://w3id.org/moro/enoam/data/partito-politico" property="owl:sameAs" resource="http://www.wikidata.org/entity/Q7278"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>Gli indipendenti</h1><p class="paragraph" data-counter="1" id="p-1">Forse è giunto il momento di parlare con serenità degli indipendenti, chiamati, per lo più con intenzione di scherno, apolitici, ma dei quali si comincia oggi a riconoscere che costituiscono il <span about="https://w3id.org/moro/enoam/data/110162/v1/mention-9" class="mention organization" id="mention-9" property="dcterms:references" resource="https://w3id.org/moro/enoam/data/partito-politico" typeof="deo:Reference">partito</span> più consistente tra tutti e che decideranno in sede di elezioni, solo che si muovano, le sorti dell’<span about="https://w3id.org/moro/enoam/data/110162/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>. Bisogna parlare onestamente, con serenità appunto, mettendone in luce torti e ragioni, sforzandosi di determinare gli orientamenti, giustificandone soprattutto, come possono e debbono essere giustificati, gli stati d’animo.</p><p class="paragraph" data-counter="2" id="p-2">Perché la prevalente apoliticità di questo momento squisitamente politico non è certo un capriccio: né può ridursi tutto ad inerzia, inintelligenza, difetto di energie morali. Di volta in volta anche questi elementi possono entrare come determinanti e si spiegano del resto benissimo con il crollo spirituale del nostro <span about="https://w3id.org/moro/enoam/data/110162/v1/mention-15" class="mention place" id="mention-15" property="dcterms:references" resource="https://w3id.org/moro/enoam/data/italia" typeof="deo:Reference">paese</span>. Ma non è tutto qui. Chi si libera del problema con quel giudizio, con quella condanna, chi crede di poter accantonare con malcelato disprezzo gli apolitici, per procedere senza e contro di loro, sbaglia di molto e si preclude la via ad una effettiva riforma spirituale e politica in <span about="https://w3id.org/moro/enoam/data/110162/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>. Perché al di là dell’inerzia, della incomprensione, della stanchezza, c’è un motivo infinitamente più nobile che fa repugnare all’organizzazione di <span about="https://w3id.org/moro/enoam/data/110162/v1/mention-10" class="mention organization" id="mention-10" property="dcterms:references" resource="https://w3id.org/moro/enoam/data/partito-politico" typeof="deo:Reference">partito</span>, così come si presenta, almeno, in questo momento, ed è un desiderio fervido ed incoercibile di libertà, ed è lo sdegno per le discipline coattive o vincolanti con sottile perfidia, ed è, soprattutto, la volontà di non adattarsi alla meschinità, alla lotta delle ambizioni, al compromesso.</p><p class="paragraph" data-counter="3" id="p-3">Si potrà obbiettare che questi aspetti negativi non sono essenziali affatto alla vita dei <span about="https://w3id.org/moro/enoam/data/110162/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/partito-politico" typeof="deo:Reference">partiti</span>, che questi, anzi, sono in linea di principio espressioni e palestra di libertà, organismi di educazione, strumenti di onesta selezione. Ma sta di fatto che, il più delle volte, le cose non vanno affatto in questo modo e che precisamente vi sono motivi di intransigenza morale che riescono validamente ad allontanare dalla vita dei <span about="https://w3id.org/moro/enoam/data/110162/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/partito-politico" typeof="deo:Reference">partiti</span>.</p><p class="paragraph" data-counter="4" id="p-4">Questa situazione è certo molto spiacevole, perché sottrae energie e impedisce l’uso di strumenti adatti all’opera di ricostruzione del <span about="https://w3id.org/moro/enoam/data/110162/v1/mention-16" class="mention place" id="mention-16" property="dcterms:references" resource="https://w3id.org/moro/enoam/data/italia" typeof="deo:Reference">paese</span>, mentre dimostra, attraverso questa esperienza negativa, che la corruzione, il malcostume, la superficialità, la grettezza erano, nello scorso ventennio, assai più profonde e diffuse che non si potesse pensare, e perciò difficilmente eliminabili con una rapida azione. Ma la situazione è quella che è e bisogna prenderne atto. Non tutte le colpe sono degli apolitici: non è questione solo e tanto di leggerezza, incostanza, insensibilità.</p><p class="paragraph" data-counter="5" id="p-5">I <span about="https://w3id.org/moro/enoam/data/110162/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/partito-politico" typeof="deo:Reference">partiti</span>, dobbiamo riconoscerlo, i piccoli e i grandi <span about="https://w3id.org/moro/enoam/data/110162/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/partito-politico" typeof="deo:Reference">partiti</span>, gli ufficiosi, i privati, gli ufficiali, per un complesso di ragioni, che si possono esprimere molto incompiutamente parlando di radicale incapacità e di mancanza di sensibilità spirituale e morale son venuti meno al loro compito. Non hanno saputo interpretare le profonde, umane aspirazioni delle masse, non hanno, neppure, saputo educare, quando quelle aspirazioni si rivelavano invece inumane e distruttive. Certo è che questa esperienza associativa è fallita, che, contrariamente alla diffusa ed ansiosa aspettazione, per questa via non si riesce a costituire una comunità umana sentita, uno Stato, cioè, che non sia esteriore e costrittivo.</p><p class="paragraph" data-counter="6" id="p-6">Delle colpe degli apolitici, delle responsabilità che essi stessi hanno per questa situazione, per inerzia e disinteresse, per mezzo di sdegni morali mentre è necessario accettare la situazione storica com’è, per poterla opportunamente modificare, noi non parliamo, perché troppo già se ne è detto.</p><p class="paragraph" data-counter="7" id="p-7">Ci preme piuttosto gettare luce sul momento, sullo stato d’animo di cui si diceva e che vale anche di fronte al <span about="https://w3id.org/moro/enoam/data/110162/v1/mention-11" class="mention organization" id="mention-11" property="dcterms:references" resource="https://w3id.org/moro/enoam/data/partito-politico" typeof="deo:Reference">partito</span> ideale per larghezza di vedute ed effettiva libertà negli indirizzi; su quell’ansia di libertà, su quell’attesa di un’esperienza totale, profonda, dominatrice, in una parola metapolitica, la quale impedisce che la persona si lasci costringere nello schema tecnico ed esteriore del <span about="https://w3id.org/moro/enoam/data/110162/v1/mention-12" class="mention organization" id="mention-12" property="dcterms:references" resource="https://w3id.org/moro/enoam/data/partito-politico" typeof="deo:Reference">partito</span> politico, che accetti questa via, come l’unica o almeno la principale, per ritrovare se stessa e gli altri uomini in questo momento di confusione e di dispersione.</p><p class="paragraph" data-counter="8" id="p-8">Questa è un po’ insufficienza della politica per quel che è la sua propria natura con i suoi particolari obbiettivi e le sue lacune; un po’ insufficienza di una particolare struttura politica. Entrambe le insufficienze sono reali e pericolosissime. Chi ha preteso e pretende di affrontare il problema della rinascita dell’<span about="https://w3id.org/moro/enoam/data/110162/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> dopo tante dolorose sciagure, della rinascita del mondo, dopo che esso è passato così rasente all’abisso del nulla, con strumenti puramente politici, non conosce e rimpicciolisce paurosamente l’anima umana. Quegli non sa, che cosa siano il dolore e la stanchezza, che cosa voglia dire e da quali complesse risorse emerga una ragione di vivere.</p><p class="paragraph" data-counter="9" id="p-9">Qui non si tratta di economia, o di problemi di formale libertà: qui non si tratta di un assesto istituzionale e di una epurazione vendicativa. Sono in gioco interessi ben più vasti; si mira a ben altri orizzonti: si lavora per un diverso, e finalmente decisivo, ritrovamento. Questo è un problema ideologico, o, se vogliamo pronunziare una parola equivoca e pericolosa, di fede. Un <span about="https://w3id.org/moro/enoam/data/110162/v1/mention-13" class="mention organization" id="mention-13" property="dcterms:references" resource="https://w3id.org/moro/enoam/data/partito-politico" typeof="deo:Reference">partito</span> ha vitalità in ragione della sua capacità di esprimere una ideologia, di non coartarla, di non impoverirla, di non esaurirla nel suo schema tecnico, nella sua esigenza di organizzarsi, per combattere. Al di là di un certo limite questo sforzo di adeguamento non è possibile: il lavoro, che vi si spenda, è condannato a non riuscire. Gli apolitici accentuano questa crisi; propongono un problema di sostituzione dove invece dovrebbe impostarsene uno di integrazione.</p><p class="paragraph" data-counter="10" id="p-10">Ma la crisi, così rivelata per una reazione eccessiva, per una esasperazione unilaterale, si manifesta in tutta la sua gravità. Non possiamo continuare a dare al mondo il surrogato di quello che cerca; non possiamo stordirlo con una politica quale che sia, mentre esso chiede soprattutto chiarezza e ragioni di agire, per riverberare poi quella luce nella politica come su ogni altra esperienza che serva all’uomo.</p><p class="paragraph" data-counter="11" id="p-11">Notavamo più sopra che v’è, inoltre, l’insufficienza di una particolare struttura politica, di una rigida organizzazione, cioè di <span about="https://w3id.org/moro/enoam/data/110162/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/partito-politico" typeof="deo:Reference">partiti</span> contrapposti, ai quali sfugge fatalmente la minuta insignificante esperienza di vita quotidiana di coloro che vi aderiscono. Se per un verso il <span about="https://w3id.org/moro/enoam/data/110162/v1/mention-14" class="mention organization" id="mention-14" property="dcterms:references" resource="https://w3id.org/moro/enoam/data/partito-politico" typeof="deo:Reference">partito</span> è qualche cosa di troppo tecnico, troppo concreto, di respiro ridotto e stentato, per un altro verso esso ha una base troppo generica e incerta di reclutamento, non ha, in una parola, un suo ambiente, un ambiente che sia naturale. L’uomo è chiamato a parteciparvi come «<em>homo politicus</em>» e questa è astrazione e falsità. L’uomo è intero e indivisibile e, come ha un ineliminabile residuo ideologico insofferente degli schemi organizzativi, così pure, quando accetta questi ultimi per una inderogabile necessità, vuol riflettervi la sua vita con tuttiimotivi che la sollecitano.</p><p class="paragraph" data-counter="12" id="p-12">Ciò manifesta una naturale superiorità delle associazioni sindacali nei confronti dei <span about="https://w3id.org/moro/enoam/data/110162/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/partito-politico" typeof="deo:Reference">partiti</span>, anche se quelle hanno, a loro volta, tentazioni e pecche di unilateralità. I mezzi di soluzione della crisi, se vogliamo lanciare appena un timido sguardo verso l’avvenire, sono in una larga ed equilibrata integrazione di organismi diversi e diversamente espressivi, i quali convoglino gli interessi e le aspirazioni multiformi delle masse popolari. Ma, come che sia di ciò, resta il fatto del disagio comunemente avvertito, e la presenza degli indipendenti costituisce un serissimo monito per i molti facili interpreti e frettolosi riformatori della vita sociale e politica italiana di oggi.</p><p>Mr.</p></body></html>