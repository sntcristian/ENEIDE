<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.1.110" name="dcterms.relation"/><meta content="10.48678/unibo/aldomoro1.3.1.110" name="dcterms.identifier"/><meta content="Moro, Aldo, [La DC non ha bisogno di vigilanza], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, Segretario della DC (1959-1963), a cura di Leopoldo Nuti e Paolo Pombeni, edizione e nota storico-critica di Valentina Casini, Bologna, Università di Bologna, 2021. DOI: https://doi.org/10.48678/unibo/aldomoro1.3.1.110." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Segretario della DC (1959-1963), 2021" name="description"/><title>[La DC non ha bisogno di vigilanza]</title>
<div id="mentionMeta"><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/><meta about="https://w3id.org/moro/enoam/data/partito-comunista-italiano" typeof="foaf:Organization"/><meta about="https://w3id.org/moro/enoam/data/partito-comunista-italiano" content="Partito comunista italiano" property="rdfs:label"/><meta about="https://w3id.org/moro/enoam/data/partito-comunista-italiano" property="owl:sameAs" resource="http://www.wikidata.org/entity/Q461886"/><meta about="https://w3id.org/moro/enoam/data/movimento-sociale-italiano---destra-nazionale" typeof="foaf:Organization"/><meta about="https://w3id.org/moro/enoam/data/movimento-sociale-italiano---destra-nazionale" content="Movimento Sociale Italiano" property="rdfs:label"/><meta about="https://w3id.org/moro/enoam/data/movimento-sociale-italiano---destra-nazionale" property="owl:sameAs" resource="http://www.wikidata.org/entity/Q1126102"/><meta about="https://w3id.org/moro/enoam/data/partito-monarchico-italiano" typeof="foaf:Organization"/><meta about="https://w3id.org/moro/enoam/data/partito-monarchico-italiano" content="Partito monarchico italiano" property="rdfs:label"/><meta about="https://w3id.org/moro/enoam/data/partito-socialista-italiano" typeof="foaf:Organization"/><meta about="https://w3id.org/moro/enoam/data/partito-socialista-italiano" content="Partito socialista italiano" property="rdfs:label"/><meta about="https://w3id.org/moro/enoam/data/partito-socialista-italiano" property="owl:sameAs" resource="http://www.wikidata.org/entity/Q590750"/><meta about="https://w3id.org/moro/enoam/data/partito-liberale-italiano" typeof="foaf:Organization"/><meta about="https://w3id.org/moro/enoam/data/partito-liberale-italiano" content="Partito liberale italiano" property="rdfs:label"/><meta about="https://w3id.org/moro/enoam/data/partito-liberale-italiano" property="owl:sameAs" resource="http://www.wikidata.org/entity/Q508733"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

<div id="footnoteMeta"><meta about="https://w3id.org/moro/enoam/data/valentina-casini" typeof="foaf:Person"/><meta about="https://w3id.org/moro/enoam/data/valentina-casini" content="Valentina Casini" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1 class="title-1">[La DC non ha bisogno di vigilanza]</h1><p class="paragraph" data-counter="1" id="p-1">I risultati elettorali del dieci giugno<sup><a href="#curatornote-1" id="curatornote-ref-1">[1]</a></sup> sono ancora oggetto di indagine, d’interpretazione, di commento non tutti, com’è comprensibile, penetranti e sereni. I giudizi che vengono espressi, lasciando da parte la sede amministrativa nella quale il voto è stato dato, toccano direttamente le posizioni dei partiti e le prospettive di sviluppo della situazione politica.</p><p class="paragraph" data-counter="2" id="p-2">Noi che abbiamo posto in primo piano il significato amministrativo della competizione e cercato di attenuare l’acceso clima politico della campagna elettorale; noi che abbiano negato che da una consultazione limitata e particolare potesse desumersi una valutazione globale come se essa fosse stata espressa in sede politica dall’intero corpo elettorale, non cambieremo certo il nostro criterio di giudizio solo perché le cose sono andate in modo diverso da come immaginavano e speravano gli avversari della <span about="https://w3id.org/moro/enoam/data/131110/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>, i critici della linea politica che essa ha adottato<sup><a href="#curatornote-2" id="curatornote-ref-2">[2]</a></sup>. La indicazione che si può trarre da questa elezione è dunque limitata e tale che non consente amplificazioni, ma non è certo insignificante. Tutte le volte che il corpo elettorale si muove, in qualche modo esprime orientamenti, apre prospettive, dà conferme e propone interrogativi. Su questo complesso di dati è chiamato a riflettere chi abbia responsabilità politiche ed è una riflessione che, per essere seria, non può esaurirsi in un giorno; ma anche la opinione pubblica non può disinteressarsi di quel che è accaduto, non può non sforzarsi di cogliere il significato complessivo della situazione, con le sue luci e le sue ombre, per correggere quel che è da correggere e sviluppare invece le prospettive positive che si sono rivelate.</p><p class="paragraph" data-counter="3" id="p-3">Mi pare che il primo elemento che emerge con evidenza nell’esame dei risultati elettorali è il contenimento e, in molte situazioni, si può dire, il netto arretramento delle forze estreme, il <span about="https://w3id.org/moro/enoam/data/131110/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">Partito Comunista</span> da un lato e dall’altro il <span about="https://w3id.org/moro/enoam/data/131110/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/movimento-sociale-italiano---destra-nazionale" typeof="deo:Reference">Movimento sociale</span> al quale si è così frequentemente accostato, in una sciagurata quanto improduttiva alleanza, il <span about="https://w3id.org/moro/enoam/data/131110/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/partito-monarchico-italiano" typeof="deo:Reference">Partito monarchico</span>. Che si tratti di forze estreme, di forze di regime che tendono obiettivamente a sovvertire le istituzioni ed a mettere in crisi il libero gioco democratico, non è purtroppo una nostra invenzione, ma un dato reale, una consistente minaccia che pesa sempre sulla vita politica italiana. C’è un rischio a sinistra e c’è un rischio a destra per le libere istituzioni.</p><p class="paragraph" data-counter="4" id="p-4">Ogni competizione elettorale propone innanzi tutto questo tema essenziale: se ed in quale misura il responsabile esercizio dei diritti di libertà riesca, in forza dell’attenzione e della maturità del corpo elettorale, a costruire solide difese contro le minacce totalitarie e ad allargare l’area della sicurezza democratica. Ebbene, sotto questo profilo, le recenti elezioni hanno indubbiamente un significato positivo. L’area democratica non solo ha resistito, ma ha manifestato una tendenza all’espansione sia a sinistra sia a destra dello schieramento politico. Si è messa in luce – ed è un dato confortante – nelle forze democratiche una maggiore consapevolezza della propria capacità di ispirare fiducia all’elettorato e di affrontare i problemi dell’ordine e dello sviluppo della società in efficace consonanza con le aspirazioni più vive espresse nella opinione pubblica. A questo atteggiamento più fiducioso e sicuro è stata data in sede elettorale una risposta positiva che ha reso vane le speranze delle estreme di volgere, proprio in questo delicato momento, a loro vantaggio il responso delle urne. Per la prima volta da tempo il comunismo segna il passo e talvolta arretra in modo significativo e certamente non occasionale. E le forze coalizzate dell’estrema destra perdono terreno proprio nelle loro roccaforti tradizionali del Mezzogiorno, da dove le va allontanando la efficace iniziativa della <span about="https://w3id.org/moro/enoam/data/131110/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span> che apre la strada, realizzando una maggiore mobilità della vita politica, al successo, che già si profila, dei partiti democratici.</p><p class="paragraph" data-counter="5" id="p-5">Tutto questo è tanto più importante, in quanto queste elezioni si sono svolte in un momento non certo favorevole per le forze impegnate in una comune azione di Governo che non ha potuto ancora pienamente dispiegarsi fugando apprensioni, manifestando la sua efficacia costruttiva, creando comprensione ed adesione intorno ad una formula politica nuova ed ardita. Era il terreno più sfavorevole per i partiti di Governo; il più adatto invece per un successo non solo e non tanto dell’opposizione democratica dei liberali quanto di quella rude e sommaria delle opposizioni di regime. Chi non avrebbe immaginato, dopo tanto frastuono della propaganda di destra e dopo il sottile tentativo d’inserimento del <span about="https://w3id.org/moro/enoam/data/131110/v1/mention-20" class="mention organization" id="mention-20" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">PCI</span> nella nuova situazione politica, che il <span about="https://w3id.org/moro/enoam/data/131110/v1/mention-21" class="mention organization" id="mention-21" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">partito comunista</span>, indicato come il vero beneficiario, come il fattore dominante di una politica di centro-sinistra, conseguisse un successo elettorale legato a questa prospettiva, certo illusoria, ma capace tuttavia d’incidere su un elettorato ancora poco informato ed orientato? Chi non avrebbe pensato che la ossessiva denuncia del tradimento e del cedimento della <span about="https://w3id.org/moro/enoam/data/131110/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span> potesse, in una situazione non del tutto maturata e chiarita, portare ad uno spostamento sensibile di elettorato marginale verso l’estrema destra monarchica e fascista? Tutto ciò non è avvenuto; è avvenuto invece il contrario in un momento nel quale la confusione era maggiore e maggiore il rischio d’incomprensione e di sbandamento.</p><p class="paragraph" data-counter="6" id="p-6">Ogni persona serena dovrebbe dunque riconoscere almeno questo, che una politica d’iniziativa e di sfida democratica nei confronti del comunismo introduce elementi di novità, e di novità costruttiva, nella situazione e non offre al <span about="https://w3id.org/moro/enoam/data/131110/v1/mention-22" class="mention organization" id="mention-22" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">partito comunista</span> il vantaggio, per così dire, di un riconoscimento ed accreditamento che sia foriero per esso di una facile vittoria.</p><p class="paragraph" data-counter="7" id="p-7">Per un altro verso poi una siffatta politica d’impegno democratico e di sviluppo sociale, quando sia qualificata e fermamente presidiata da partiti di sicura ispirazione democratica, ed in prima linea dalla <span about="https://w3id.org/moro/enoam/data/131110/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span>, mentre offre al <span about="https://w3id.org/moro/enoam/data/131110/v1/mention-23" class="mention organization" id="mention-23" property="dcterms:references" resource="https://w3id.org/moro/enoam/data/partito-socialista-italiano" typeof="deo:Reference">Partito Socialista</span> un’utile occasione per collocarsi in una piattaforma costruttiva di collaborazione democratica, non presenta motivi obiettivi di rischio e di timore i quali possano facilitare uno sbandamento verso l’estrema destra. Essa semmai offre occasione per una più netta delineazione a destra di forze democratiche di opposizione, com’è avvenuto per il <span about="https://w3id.org/moro/enoam/data/131110/v1/mention-24" class="mention organization" id="mention-24" property="dcterms:references" resource="https://w3id.org/moro/enoam/data/partito-liberale-italiano" typeof="deo:Reference">PLI</span> in alcune zone del Paese, dove esso ha conseguito un evidente successo.</p><p class="paragraph" data-counter="8" id="p-8">Questo mi pare il primo elemento da tenere in conto in una situazione, com’è quella presente, di movimento e di apertura; una esperienza insomma che, se non ha rivelato ancora tutti i suoi aspetti positivi e costruttivi che dovranno manifestarsi nella fedele e tempestiva attuazione del programma del Governo Fanfani, e del resto nemmeno tutte le sue difficoltà, è già stata sufficiente ad intaccare alcune pericolose cristallizzazioni della situazione politica e a dare ad essa un movimento che, pur con i problemi che propone, può dare risultati positivi e di reale stabilità democratica.</p><p class="paragraph" data-counter="9" id="p-9">In questo quadro vanno considerati i progressi delle forze della sinistra democratica, che la <span about="https://w3id.org/moro/enoam/data/131110/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span> accoglie con naturale compiacimento, e la stabilità del <span about="https://w3id.org/moro/enoam/data/131110/v1/mention-25" class="mention organization" id="mention-25" property="dcterms:references" resource="https://w3id.org/moro/enoam/data/partito-socialista-italiano" typeof="deo:Reference">PSI</span> pur in una situazione difficile e nuova, nella quale non è mancata la dura polemica del <span about="https://w3id.org/moro/enoam/data/131110/v1/mention-26" class="mention organization" id="mention-26" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">Partito comunista</span>.</p><p class="paragraph" data-counter="10" id="p-10">Si sono poi dette molte cose della <span about="https://w3id.org/moro/enoam/data/131110/v1/mention-9" class="mention organization" id="mention-9" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span> o sopravvalutando con non giustificata soddisfazione le flessioni che essa ha indubbiamente subito in alcune zone caratterizzate da particolari sensibilità ed esigenze o svalutando, nella sua consistenza e nel suo significato (si ricordi l’offensivo rilievo sulla immaturità dell’elettorato) la impetuosa avanzata del nostro Partito soprattutto in alcune difficili città del Mezzogiorno. Possiamo limitarci a dire con serietà e dignità che per la sua intatta capacità di attrarre e, persuadere, orientare in larghe zone del paese, per la sua efficace resistenza in settori particolarmente esposti, per la violenza dell’attacco, che si sperava decisivo, condotto contro di essa da alcune forze politiche con il sostegno degli ambienti economici più retrivi, per il coraggio con il quale essa ha saputo affrontare il rischio di situazioni nuove e vincere il logoramento inevitabile in una così lunga e difficile azione di Governo, la <span about="https://w3id.org/moro/enoam/data/131110/v1/mention-10" class="mention organization" id="mention-10" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span> è stata confermata in queste elezioni come la forza politica centrale e determinante in <span about="https://w3id.org/moro/enoam/data/131110/v1/mention-28" class="mention place" id="mention-28" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>. Non è diminuita la importanza della sua funzione né la sua capacità, psicologica e politica, di assolverla con tutta l’autorità e la efficacia che sono necessarie.</p><p class="paragraph" data-counter="11" id="p-11">Naturalmente non sono mancate deformazioni e critiche così nel corso della campagna elettorale come nel giudizio che viene espresso sulla base dei suoi risultati. Per tutta la campagna elettorale ci siamo sentiti dire dai comunisti, proprio mentre più sfrenata e violenta era la polemica della destra contro di noi, che la <span about="https://w3id.org/moro/enoam/data/131110/v1/mention-11" class="mention organization" id="mention-11" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span> aveva sempre una riserva a destra, un’alternativa, più o meno spinta, in quella direzione e che non solo essa era in collusione con la destra, ma era destra essa stessa e costituiva un elemento di freno ed anzi d’isterilimento di una autentica politica di centro-sinistra. Non ci stupiamo perciò di sentire dire ancora queste cose dopo le elezioni che pure hanno registrato qualche perdita a destra della <span about="https://w3id.org/moro/enoam/data/131110/v1/mention-12" class="mention organization" id="mention-12" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span> e la sua ferma avanzata in settori popolari con una prospettiva appunto di politica popolare, anche se essa non coincide con una politica di sinistra e, tanto più, di svolta a sinistra fino ad incontrare il <span about="https://w3id.org/moro/enoam/data/131110/v1/mention-27" class="mention organization" id="mention-27" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">Partito comunista</span>.</p><p class="paragraph" data-counter="12" id="p-12">E stupisce ritrovare nel giudizio post-elettorale di parte socialista frequenti accenni a presunte incertezze ed ambiguità della politica democratica cristiana, le quali avrebbero determinato alcune perdite, altrimenti evitabili, per il nostro partito. Stupisce in primo luogo sentire accuse di ambiguità ed incertezza, visto che abbiamo avuto il buon gusto di non metter in primo piano, in occasione di questa campagna elettorale, una polemica, che non è certo esaurita, sulle ambiguità ed incertezze del <span about="https://w3id.org/moro/enoam/data/131110/v1/mention-29" class="mention organization" id="mention-29" property="dcterms:references" resource="https://w3id.org/moro/enoam/data/partito-socialista-italiano" typeof="deo:Reference">Partito socialista</span>.</p><p class="paragraph" data-counter="13" id="p-13">Stupisce ancora questa critica, anche se accompagnata dalla amorevole indicazione dei rimedi idonei ad evitare perdite elettorali in avvenire, perché la <span about="https://w3id.org/moro/enoam/data/131110/v1/mention-13" class="mention organization" id="mention-13" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span> ha fatto una campagna elettorale dignitosa e leale, nel corso della quale niente è stato nascosto di quel che si era fatto e ci si proponeva di fare, ma solo le cose sono state ricondotte al loro reale significato contro tutte le deformazioni in malafede delle quali esse erano state oggetto. Non vorremmo che ci fosse una incomprensione sulla natura e posizione politica della <span about="https://w3id.org/moro/enoam/data/131110/v1/mention-14" class="mention organization" id="mention-14" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span>, la quale è certo, come abbiamo tante volte sottolineato, un partito popolare teso verso obiettivi di progresso sociale e di sviluppo democratico, ma non è propriamente un partito di sinistra, un partito classista e non ha certo rinunziato né intende rinunciare a quelle idealità cristiane ed a quella esperienza che la caratterizzano e la differenziano, contribuendo ad identificare la sua posizione e funzione nello schieramento politico. È proprio e solo su questa base, e senza alcuna abdicazione, che la <span about="https://w3id.org/moro/enoam/data/131110/v1/mention-15" class="mention organization" id="mention-15" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span> è stata ed è sempre disponibile per una politica democratica quale il Paese richiede.</p><p class="paragraph" data-counter="14" id="p-14">Ed infine, in relazione alla lunga e feconda collaborazione tra <span about="https://w3id.org/moro/enoam/data/131110/v1/mention-16" class="mention organization" id="mention-16" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span> e partiti democratici, allo spirito di libertà, di apertura, di rispetto al quale essa ha sempre informato la sua azione ed anche in questo delicato momento, non sembra equo il giudizio del giornale socialdemocratico<sup><a href="#curatornote-3" id="curatornote-ref-3">[3]</a></sup>, secondo il quale il successo dei partiti democratici a sinistra ed a destra della <span about="https://w3id.org/moro/enoam/data/131110/v1/mention-17" class="mention organization" id="mention-17" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span>, significa una sorta di vigilanza e di correzione per la <span about="https://w3id.org/moro/enoam/data/131110/v1/mention-18" class="mention organization" id="mention-18" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span>, una limitazione ed un monito per quella che vien chiamata la vocazione integralistica del nostro partito. Esso ha bisogno certo di collaborazioni e le cerca, ma non di vigilanza speciale. Perché quella che si chiama la vocazione integralistica della <span about="https://w3id.org/moro/enoam/data/131110/v1/mention-19" class="mention organization" id="mention-19" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span> è la forza della sua ideologia, quel complesso di valori morali e religiosi intorno ai quali si stringe un vasto consenso popolare, che non può essere acquisito per altra via e che difende il popolo italiano ed anche i minori partiti contro il rischio, sempre incombente, della dittatura totalitaria.</p><p>Aldo Moro</p><ol id="curatorNotes"><li about="https://w3id.org/moro/enoam/data/131110/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/valentina-casini" typeof="fabio:Comment"> Il 10-11 giugno 1962 si erano svolte le elezioni comunali e provinciali anche in grandi città come Roma, Napoli e Bari. Nel complesso la Dc aveva perso qualche punto, come il Pci; il Psi era rimasto stabile, mentre il Pli aveva raddoppiato i consensi rispetto alle consultazioni amministrative del 1960, passando dal 2,7 al 5,8%. <a href="#curatornote-ref-1">↑</a></li><li about="https://w3id.org/moro/enoam/data/131110/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/valentina-casini" typeof="fabio:Comment"> Moro si riferisce alla linea del centro-sinistra, rappresentata in quella fase dal Governo Fanfani IV (21 febbraio 1962 – 20 giugno 1963), basato sulla coalizione Dc-Psdi-Pri e sull’astensione del Psi sul voto di fiducia a seguito di una intesa sul programma di governo, e poggiata sulla prospettiva dell’ingresso dei socialisti nella maggioranza. <a href="#curatornote-ref-2">↑</a></li><li about="https://w3id.org/moro/enoam/data/131110/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/valentina-casini" typeof="fabio:Comment"> Si tratta del quotidiano «L’Umanità». <a href="#curatornote-ref-3">↑</a></li></ol></body></html>