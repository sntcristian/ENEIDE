<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ wdt: http://www.wikidata.org/prop/direct/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.1.295" name="dcterms.relation"/><meta content="10.48678/unibo/aldomoro1.4.1.295" name="dcterms.identifier"/><meta content="Moro, Aldo, La pace viene avanti, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Al ministero degli Esteri e all’opposizione nel partito (giugno 1968 – maggio 1973), a cura di Guido Formigoni e Agostino Giovagnoli, edizione e nota storico-critica di Enrico Palumbo, Bologna, Università di Bologna, 2021. DOI: https://doi.org/10.48678/unibo/aldomoro1.4.1.295." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Al ministero degli Esteri e all’opposizione nel partito (giugno 1968 – maggio 1973), 2021" name="description"/><title>La pace viene avanti</title>
<div id="mentionMeta"><meta about="https://w3id.org/moro/enoam/data/germania-est" typeof="dcterms:Location"/><meta about="https://w3id.org/moro/enoam/data/germania-est" content="Germania Est" property="rdfs:label"/><meta about="https://w3id.org/moro/enoam/data/germania-est" property="owl:sameAs" resource="http://www.wikidata.org/entity/Q16957"/><meta about="https://w3id.org/moro/enoam/data/germania-ovest" typeof="dcterms:Location"/><meta about="https://w3id.org/moro/enoam/data/germania-ovest" content="Germania Ovest" property="rdfs:label"/><meta about="https://w3id.org/moro/enoam/data/germania-ovest" property="owl:sameAs" resource="http://www.wikidata.org/entity/Q713750"/><meta about="https://w3id.org/moro/enoam/data/europa-orientale" typeof="dcterms:Location"/><meta about="https://w3id.org/moro/enoam/data/europa-orientale" content="Europa Orientale" property="rdfs:label"/><meta about="https://w3id.org/moro/enoam/data/europa-orientale" property="owl:sameAs" resource="http://www.wikidata.org/entity/Q27468"/><meta about="https://w3id.org/moro/enoam/data/sud-est-asiatico" typeof="dcterms:Location"/><meta about="https://w3id.org/moro/enoam/data/sud-est-asiatico" content="Sud-Est Asiatico" property="rdfs:label"/><meta about="https://w3id.org/moro/enoam/data/sud-est-asiatico" property="owl:sameAs" resource="http://www.wikidata.org/entity/Q11708"/><meta about="https://w3id.org/moro/enoam/data/papa-paolo-vi" typeof="foaf:Person"/><meta about="https://w3id.org/moro/enoam/data/papa-paolo-vi" content="Paolo VI" property="rdfs:label"/><meta about="https://w3id.org/moro/enoam/data/papa-paolo-vi" property="owl:sameAs" resource="http://www.wikidata.org/entity/Q16975"/><meta about="https://w3id.org/moro/enoam/data/papa-paolo-vi" content="paolo-vi-papa-santo" property="wdt:P1986"/><meta about="https://w3id.org/moro/enoam/data/papa-paolo-vi" content="Paolo VI, papa" property="skos:prefLabel"/><meta about="https://w3id.org/moro/enoam/data/chiesa-cattolica" typeof="foaf:Organization"/><meta about="https://w3id.org/moro/enoam/data/chiesa-cattolica" content="Chiesa Cattolica" property="rdfs:label"/><meta about="https://w3id.org/moro/enoam/data/chiesa-cattolica" property="owl:sameAs" resource="http://www.wikidata.org/entity/Q9592"/><meta about="https://w3id.org/moro/enoam/data/terzo-mondo" typeof="dcterms:Location"/><meta about="https://w3id.org/moro/enoam/data/terzo-mondo" content="Terzo Mondo" property="rdfs:label"/><meta about="https://w3id.org/moro/enoam/data/terzo-mondo" property="owl:sameAs" resource="http://www.wikidata.org/entity/Q180194"/><meta about="https://w3id.org/moro/enoam/data/europa-occidentale" typeof="dcterms:Location"/><meta about="https://w3id.org/moro/enoam/data/europa-occidentale" content="Europa Occidentale" property="rdfs:label"/><meta about="https://w3id.org/moro/enoam/data/europa-occidentale" property="owl:sameAs" resource="http://www.wikidata.org/entity/Q27496"/></div>

<div id="footnoteMeta"><meta about="https://w3id.org/moro/enoam/data/enrico-palumbo" typeof="foaf:Person"/><meta about="https://w3id.org/moro/enoam/data/enrico-palumbo" content="Enrico Palumbo" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>La pace viene avanti</h1><p class="paragraph" data-counter="1" id="p-1">L’invocazione alla pace viene ripetuta in questi tempi con calore ed insistenza particolari.</p><p class="paragraph" data-counter="2" id="p-2">Aree di conflitto, controllate a fatica per evitare i rischi di una guerra più vasta, attenuano in misura notevole il significato della distinzione che si è andata fin qui realizzando anche mediante le significative intese della <span about="https://w3id.org/moro/enoam/data/141295/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/germania-ovest" typeof="deo:Reference">Germania Federale</span> con l’<span about="https://w3id.org/moro/enoam/data/141295/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/europa-orientale" typeof="deo:Reference">Est europeo</span> e con la <span about="https://w3id.org/moro/enoam/data/141295/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/germania-est" typeof="deo:Reference">Repubblica Democratica Tedesca</span>.</p><p class="paragraph" data-counter="3" id="p-3">In particolare, il riaccendersi contro ogni previsione e speranza, della guerra nel <span about="https://w3id.org/moro/enoam/data/141295/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/sud-est-asiatico" typeof="deo:Reference">Sud-Est asiatico</span><sup><sup><a href="#curatornote-1" id="curatornote-ref-1">[1]</a></sup></sup>, sottolineata in modo angoscioso dai bombardamenti, ci aveva dato la sensazione di un passo indietro assai grave. Ora la saggezza sembra prevalere e si rianimano le speranze che hanno caratterizzato una fase nuova della politica internazionale.</p><p class="paragraph" data-counter="4" id="p-4">La pace è possibile e doverosa. Malgrado le tensioni ancora esistenti e taluni preoccupanti sviluppi, essa guadagna terreno nel mondo e le ragioni di Stato, i dati di potenza sono meno influenti che in un passato neppure troppo lontano. Vengono avanti invece le ragioni dell’umanità. Quali sono dunque le forze della pace? Tra esse c’è anche certamente un maggiore equilibrio mondiale, non solo militare, ma politico.</p><p class="paragraph" data-counter="5" id="p-5">In questa situazione, il potere, come criterio di regolazione della convivenza tende a perdere in un certo senso la sua efficacia. In presenza di potenze equilibrate, di enormi potenzialità distruttrici sempre pronte a tradursi in atto, si sviluppa, per la impossibilità di accettare una pace semplicemente fondata sul terrore, il discorso politico; vengono in evidenza la ragionevolezza e la misura; la legge morale del rispetto degli uomini e dei popoli si fa valere nella sua superiorità.</p><p class="paragraph" data-counter="6" id="p-6">Giunti più vicini che non si sia mai stati alla possibilità di colpire a morte l’umanità, ci si ferma per l’emergere delle misteriose e forti ragioni dello spirito. La logica della potenza che potrebbe schiacciare gli uomini che sono dall’altra parte cede il passo alla logica del rispetto, la logica della democrazia, la quale, condotta alle sue naturali conseguenze, non concepisce che vi siano uomini “dall’altra parte”, perché gli uomini, come tali, sono sempre “dalla stessa parte”. È questo discorso che deve diventare più intenso e più deciso. Non si può irridere, ora, ai profeti disarmati. Non soltanto le armi servono, per farsi ascoltare. Non soltanto le armi servono per pesare nella vita del mondo. Certo non saremo così ingenui da ritenere che questa evoluzione sia compiuta, che non vi sia più una politica di potenza, ma solo una di giustizia e di diritto. Non è così. Il momento significativo che registriamo in questi ultimi anni non è un totale mutamento di prospettiva, ma l’intervenire di fattori equilibranti, sicché non è ammesso fare tutto quello che si può fare e si risponde ormai, in misura sensibile, di fronte alla coscienza del mondo.</p><p class="paragraph" data-counter="7" id="p-7">Il politico deve porsi necessariamente su questi due terreni ed il cittadino non può non tenerne conto. E tuttavia, per l’uno come per l’altro, la direttrice di marcia è chiaramente indicata ed i fattori di opinione, di valutazione morale, di insofferenza all’ingiustizia lentamente, ma sicuramente si affermano.</p><p class="paragraph" data-counter="8" id="p-8">In tutto ciò non vi è naturalmente nulla di automatico. Mutamenti come questi non sono avvenuti a caso. Sono stati promossi, non appena è stato possibile, da un moto che parte dal profondo delle coscienze. Sarà così in avvenire. Le ragioni ideali prevarranno man mano attraverso il rigoroso rendere testimonianza alla verità che è proprio di un numero crescente di uomini, di donne, di giovani, i quali non hanno né paura né sfiducia.</p><p class="paragraph" data-counter="9" id="p-9">Qualche cosa è cambiata nel mondo. Bisogna andare avanti, per dare una base morale a sostegno dell’ordine internazionale. È bene a questa mobilitazione delle coscienze che ha pensato il Papa <span about="https://w3id.org/moro/enoam/data/141295/v1/mention-5" class="mention person" id="mention-5" property="dcterms:references" resource="https://w3id.org/moro/enoam/data/papa-paolo-vi" typeof="deo:Reference">Paolo VI</span><sup><sup><a href="#curatornote-2" id="curatornote-ref-2">[2]</a></sup></sup> quando, rinnovando la celebrazione di una giornata mondiale per la pace, ha inserito l’alto impegno, morale e religioso, della <span about="https://w3id.org/moro/enoam/data/141295/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/chiesa-cattolica" typeof="deo:Reference">Chiesa</span> nella lievitazione di un mondo nuovo, di un mondo di pace<sup><sup><a href="#curatornote-3" id="curatornote-ref-3">[3]</a></sup></sup>.</p><p class="paragraph" data-counter="10" id="p-10">Non è un rito, ma un fatto morale e politico, autentico ed efficace. E noi pensiamo e speriamo che il rispetto con il quale il richiamo è stato accolto dai grandi della Terra non abbia nulla di convenzionale e, se così possiamo esprimerci, di diplomatico.</p><p class="paragraph" data-counter="11" id="p-11">Si deve pensare, giudicare, proporre, protestare, costruire insomma. È complicato, ma vale la pena di farlo. Operare per la pace, significa ricercare le giuste soluzioni dei conflitti, nei quali vi è sempre un groviglio di ragioni, ma non tale che il senso di giustizia non lo possa districare. Le linee di un negoziato ragionevole ed accettabile possono essere tracciate con la intuizione sicura e semplificatrice dell’opinione pubblica almeno di pari passo con le più attente, prudenti e responsabili valutazioni dei detentori del potere.</p><p class="paragraph" data-counter="12" id="p-12">Bisogna andare dunque alla radice dei conflitti in atto ed operare perché una giusta soluzione sia trovata. Ma bisogna andare pure alla ricerca dei conflitti latenti, che sono del resto in così larga misura legati ad un modo di essere ancora ingiusto e disordinato del mondo. Ed, infine, conviene mutare la prospettiva, vorrei dire lo spirito, con la quale assumiamo iniziative politiche. Con quale spirito costruiamo l’<span about="https://w3id.org/moro/enoam/data/141295/v1/mention-11" class="mention place" id="mention-11" property="dcterms:references" resource="https://w3id.org/moro/enoam/data/europa-occidentale" typeof="deo:Reference">Europa occidentale</span>, prendiamo una posizione costruttiva di fronte all’<span about="https://w3id.org/moro/enoam/data/141295/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/europa-orientale" typeof="deo:Reference">Est europeo</span>, cerchiamo un rapporto equilibrato con i grandi Paesi industrializzati, ci rivolgiamo, con profonda serietà, al <span about="https://w3id.org/moro/enoam/data/141295/v1/mention-9" class="mention place" id="mention-9" property="dcterms:references" resource="https://w3id.org/moro/enoam/data/terzo-mondo" typeof="deo:Reference">Terzo Mondo</span> in sviluppo, lavoriamo per un assetto del mondo nel quale tutti i popoli, grandi e piccoli, siano protagonisti? Possiamo immaginare tutte queste cose nella logica di interessi da difendere con accortezza e lungimiranza. Possiamo però meglio concepirle come un operare per la pace del mondo. Perché davvero, se questi rapporti sono giusti, essi uniscono.</p><p class="paragraph" data-counter="13" id="p-13">Tutta l’azione politica, nella quale siamo giorno per giorno impegnati, può essere, nella sua ispirazione e nel suo effetto un’autentica politica di pace.</p><ol id="curatorNotes"><li about="https://w3id.org/moro/enoam/data/141295/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Dal 18 al 29 dicembre 1972 si era svolta un’operazione degli Stati Uniti attraverso un massiccio bombardamento di obiettivi nord-vietnamiti. <a href="#curatornote-ref-1">↑</a></li><li about="https://w3id.org/moro/enoam/data/141295/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Paolo VI (1963-1978), nato nel 1897 Giovanni Battista Montini. Egli ha istituito nel 1968 la Giornata mondiale della pace, da celebrarsi ogni 1° gennaio. <a href="#curatornote-ref-2">↑</a></li><li about="https://w3id.org/moro/enoam/data/141295/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Paolo VI, <em>La pace è possibile</em>, Messaggio, 1° gennaio 1973. <a href="#curatornote-ref-3">↑</a></li></ol></body></html>