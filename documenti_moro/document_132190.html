<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.190" name="dcterms.relation"/><meta content="10.48678/unibo/aldomoro1.3.2.190" name="dcterms.identifier"/><meta content="Moro, Aldo, [Articolo per «Il Globo» in occasione della Giornata del risparmio], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.190." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Articolo per «Il Globo» in occasione della Giornata del risparmio</title>
<div id="mentionMeta"><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Articolo per «Il Globo» in occasione della Giornata del risparmio </h1><p class="paragraph" data-counter="1" id="p-1">La ricorrenza della giornata del Risparmio si è ormai da tempo inserita nella nostra tradizione come l’occasione per richiamare ogni anno innanzi alla intera collettività nazionale il valore profondo di una fondamentale virtù civile.</p><p class="paragraph" data-counter="2" id="p-2">Il risparmio pone le sue radici nella naturale tendenza di ogni uomo e di ogni società a progredire, nella necessità di far fronte a sempre nuovi bisogni connessi allo sviluppo della personalità umana. Esso può essere assunto come indice della maturità e consapevolezza con cui individui e collettività affrontano il loro futuro.</p><p class="paragraph" data-counter="3" id="p-3">I problemi del risparmio ed il loro diverso manifestarsi nel tempo sono sempre intimamente legati all’evolversi della situazione economica e sociale di un paese. E ne ha dato conferma l’esperienza italiana negli ultimi tempi.</p><p class="paragraph" data-counter="4" id="p-4">Proprio da queste stesse colonne ebbi occasioni, negli anni passati, di rilevare le profonde interconnessioni tra la ripresa delle attività produttive ed il formarsi dell’espandersi di un regolare flusso di risparmio.</p><p class="paragraph" data-counter="5" id="p-5">Il ristabilimento di un giusto squilibrio tra lo sviluppo della produzione la ripartizione nell’utilizzo delle risorse, un corretto e lungimirante rapporto tra risparmio e consumi, apparivano e necessarie condizioni per superare le difficoltà congiunturali e ricreare possibilità di pieno sviluppo della società italiana.</p><p class="paragraph" data-counter="6" id="p-6">Tali condizioni hanno però, per loro natura, una validità che va oltre il ristretto momento congiunturale. Possiamo dunque utilmente menzionarle anche in quest’anno in cui l’orizzonte della ripresa che era allora oggetto delle nostre speranze e del nostro impegno.</p><p class="paragraph" data-counter="7" id="p-7">Anzitutto la stabilità monetaria: senza di essa non solo non v’ha risparmio, ma l’economia e la società tutta rischia un totale regresso. Abbiamo sperato per riconquistarla e consolidarla ed i successi su questa strada ottenuti hanno rappresentato la prima solida base per il superamento di una crisi che a giudizio di molti avrebbe potuto avere ben più gravi conseguenze.</p><p class="paragraph" data-counter="8" id="p-8">Possiamo constatare, con legittima soddisfazione, che la nostra moneta ha saputo resistere alle forti pressioni inflazionistiche cui era soggetta in anni ancor molto prossimi e riaffermarsi come una delle più solide monete del mondo in una situazione economica in cui la ripresa delle attività produttive si è manifestata con una sostanziale stabilità dei prezzi.</p><p class="paragraph" data-counter="9" id="p-9">Di ciò va dato merito al popolo italiano, che ha saputo fare con coraggio l’unica scelta, difficile ma irrinunciabile, che fosse in grado di riaprire il nostro processo di sviluppo e di ridare a tutti i cittadini speranza e fiducia. E proprio in questi giorni celebrativi del risparmio ne abbiamo avuto conferma nel successo di quel grande atto di fiducia collettiva che è l’emissione di un prestito di Stato di ammontare assai rilevante.</p><p class="paragraph" data-counter="10" id="p-10">Mi soffermai, quindi, a considerare la necessità che il processo di formazione del risparmio, e di conseguenza le possibilità stesse di sviluppo della nostra economia, non risultassero compromessi da contrastanti comportamenti dei singoli e dei gruppi sociali, nella convinzione che solo nel contemperamento in un vasto ed equilibrato disegno di un generale progresso, potessero essere garantite le legittime aspirazioni di tutti.</p><p class="paragraph" data-counter="11" id="p-11">Indicai infine i problemi che il settore pubblico doveva affrontare e risolvere per garantire una sua efficace partecipazione, attraverso la formazione del risparmio, allo sviluppo della società.</p><p class="paragraph" data-counter="12" id="p-12">Quest’anno dobbiamo constatare che, mentre la stabilità monetaria ed i comportamenti individuali e dei gruppi sociali hanno permesso una rilevante ripresa nel processo di formazione del risparmio privato, il problema di adeguare il comportamento dell’operatore pubblico all’esigenza della sua attiva partecipazione alla formazione del risparmio nazionale resta ancora aperto. Il governo è quindi impegnato, ad una ristrutturazione dei bilanci pubblici mediante il contenimento delle spese correnti e la progressiva espansione delle disponibilità da destinare ad investimenti. Si garantirà, in tal sede, la disponibilità per lo Stato dei necessari strumenti di intervento che permettano, con la loro elasticità, una corretta politica economica capace di adeguarsi alle diverse situazioni congiunturali.</p><p class="paragraph" data-counter="13" id="p-13">I legami di interdipendenza esistenti tra lo sviluppo delle attività produttive ed il fermarsi dei flussi di risparmio ci portano a considerare come, quest’ultimo, debba ritenersi completamente realizzato solo nell’attuazione di un regolare processo di investimenti produttivi. Se dallo sviluppo nasce il risparmio, solo nello sviluppo esso trova la sua giustificazione. Parlando di risparmio, solo nello sviluppo esso trova la sua giustificazione. Parlando di risparmio, pertanto, non ci si deve limitare a valutare la sua più immediata manifestazione in termini di andamento della liquidità accumulata nel sistema bancario e negli organismi finanziari, ma si deve aver riguardo al completo processo economico che nell’investimento vede il corrispettivo all’astensione dal consumo. Non potremmo perciò dire di avere effettivo risparmio, se esso non trovasse impiego nelle strutture economiche per aumentare la capacità di produzione, per dare nuove occasioni di lavoro, per ammodernare il nostro apparato produttivo e mantenerle all’altezza del progredire della scienza e delle innovazioni tecnologiche che stanno realizzando una nuova rivoluzione industriale.</p><p class="paragraph" data-counter="14" id="p-14">Se il risparmio può ritenersi compiute solo nell’investimento, ci appare evidente come sia necessario garantire che esso possa manifestarsi in forme adeguate alle esigenze delle attività produttive.</p><p class="paragraph" data-counter="15" id="p-15">La natura dello sviluppo industriale contemporanee e la logica di espansione delle moderne imprese, richiedono sempre nuove risorse finanziarie. Esse devono tuttavia realizzarsi garantendo il mantenimento di condizioni di equilibrio economico e finanziario all’interno delle imprese stesse.</p><p class="paragraph" data-counter="16" id="p-16">In particolare è necessario che lo sviluppo produttivo sia reso possibile da un equilibrato ricorso a mezzi di credito e a partecipazioni al capitale di rischio. L’incidenza eccessiva dei primi, quale ci è data riscontrare in questi tempi anche in <span about="https://w3id.org/moro/enoam/data/132190/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, realizza condizioni di notevole rigidità nei conti economici delle imprese. Ciò assume un rilievo particolare quando, come nel momento presente, il mercato obbligatoriamente registra una forte lievitazione dei tassi di interesse che molte volte trovano origine in particolari tensioni dei mercati finanziari internazionali a breve e a medio termine, la cui logica è spesso manifestamente diversa da quella della redditività in investimenti di lungo periodo nei processi produttivi.</p><p class="paragraph" data-counter="17" id="p-17">D’altra parte l’equilibrio tra capitale proprio e capitale di credito non può essere ricercato dalla impresa moderna esclusivamente nelle sue fonti interne di finanziamento, anche se, evidentemente, non è contestabile l’importanza che esse ricoprono nello sviluppo industriale contemporaneo. Esistono infatti limiti sia di carattere economico, per la rilevante entità di mezzi finanziari necessari in un periodo di grandi trasformazioni tecnologiche e di aperta concorrenza internazionale, sia di carattere politico-sociale, per le evidenti distorsioni agli squilibri di mercato ed ai rapporti di potere che potrebbero derivare dal realizzarsi dall’autofinanziamento in dimensioni eccezionalmente elevate.</p><p class="paragraph" data-counter="18" id="p-18">Il problema indicato è ancora di grande attualità nel nostro Paese. Ne troviamo conferma nell’andamento del mercato azionario che, se ha superato le fasi di più acuta depressione non ha ancora ritrovato il necessario vigore. Abbiamo tuttavia fiducia che nel prossimo futuro con la piena, e ormai indilazionabile, ripresa del processo di investimenti industriali per l’aumento delle capacità produttive e per l’ammodernamento degli impianti, anche il mercato finanziario saprà ritrovare adeguate capacità di espansione.</p><p class="paragraph" data-counter="19" id="p-19">Il Governo è peraltro consapevole che rilevanti difficoltà si manifestano in questo settore in <span about="https://w3id.org/moro/enoam/data/132190/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> anche per la carenza di efficienti mezzi istituzionali. Ed è in questa consapevolezza che va affrontato il problema della riforma delle Borse, e, nel quadro di una nuova generale regolamentazione delle società per azioni, quello della istituzione dei fondi comuni di investimento, strumento di ormai collaudata efficacia per avvicinare il piccolo e medio risparmiatore al mercato azionario.</p><p class="paragraph" data-counter="20" id="p-20">Nell’affrontare questi provvedimenti noi abbiamo presente il profondo processo di trasformazione che è in corso nell’economia italiana e mondiale e che si concreta in un costante aumento delle dimensioni delle imprese produttive. Questo è un processo che condiziona il nostro sviluppo futuro in quanto determinato, nel sistema di economia aperta in cui speriamo, dalla concorrenza con l’intero mercato mondiale. </p><p class="paragraph" data-counter="21" id="p-21">Il Governo, mentre guarda con consapevole favore questo fenomeno, ne segue lo svolgersi con attiva partecipazione e con la precisa determinazione di evitare che esso dia origine a eccessi di potere economico che si sovrappongono agli interessi della collettività; così come intende impedire che all’interno delle istituzioni imprenditoriali e finanziarie si sviluppino ristrette oligarchie che potrebbero trovarsi in contrasto di interessi con i privati risparmiatori.</p><p class="paragraph" data-counter="22" id="p-22">Sarebbe questo un grave ostacolo al regolare svolgersi del processo di formazione del risparmio, che non può non giustificare un intervento mirante alla tutela di un primario interesse pubblico.</p><p class="paragraph" data-counter="23" id="p-23">In questa visione e con queste finalità il Governo è impegnato nell’attuazione da un lato della legge sulla libertà di concorrenza che è orientata a garantire il permanere delle libere strutture di mercato, e dall’altro della nuova legge sulle società per azioni che dovrà permettere l’ordinata e regolare sviluppo di questa moderna forma di attività imprenditoriale contestualmente alla difesa, attraverso le necessarie forme di controllo, degli interessi del pubblico risparmio.</p><p class="paragraph" data-counter="24" id="p-24">Le tradizionali capacità risparmiatrici del nostro popolo potranno così essere confermate e rafforzate in una società che veda nella difesa del risparmio un fondamento del suo sviluppo e sia pronta ad assumere gli impegni per realizzare un futuro ad un tempo di progresso economico e di più larga affermazione dei valori morali e delle virtù civili.</p></body></html>