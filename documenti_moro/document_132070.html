<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.070" name="dcterms.relation"/><meta content="10.48678/unibo/aldomoro1.3.2.070" name="dcterms.identifier"/><meta content="Moro, Aldo, [Discorso per «Tribuna elettorale» in occasione della campagna elettorale amministrativa], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.070." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Discorso per «Tribuna elettorale» in occasione della campagna elettorale amministrativa</title>
<div id="mentionMeta"><meta about="https://w3id.org/moro/enoam/data/partito-comunista-italiano" typeof="foaf:Organization"/><meta about="https://w3id.org/moro/enoam/data/partito-comunista-italiano" content="partito comunista italiano" property="rdfs:label"/><meta about="https://w3id.org/moro/enoam/data/partito-comunista-italiano" property="owl:sameAs" resource="http://www.wikidata.org/entity/Q461886"/><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/><meta about="https://w3id.org/moro/enoam/data/partito-socialista-italiano" typeof="foaf:Organization"/><meta about="https://w3id.org/moro/enoam/data/partito-socialista-italiano" content="Partito socialista italiano" property="rdfs:label"/><meta about="https://w3id.org/moro/enoam/data/partito-socialista-italiano" property="owl:sameAs" resource="http://www.wikidata.org/entity/Q590750"/><meta about="https://w3id.org/moro/enoam/data/partito-socialista-democratico-italiano" typeof="foaf:Organization"/><meta about="https://w3id.org/moro/enoam/data/partito-socialista-democratico-italiano" content="Partito socialista democratico italiano" property="rdfs:label"/><meta about="https://w3id.org/moro/enoam/data/partito-socialista-democratico-italiano" property="owl:sameAs" resource="http://www.wikidata.org/entity/Q665335"/><meta about="https://w3id.org/moro/enoam/data/partito-repubblicano-italiano" typeof="foaf:Organization"/><meta about="https://w3id.org/moro/enoam/data/partito-repubblicano-italiano" content="Partito repubblicano italiano" property="rdfs:label"/><meta about="https://w3id.org/moro/enoam/data/partito-repubblicano-italiano" property="owl:sameAs" resource="http://www.wikidata.org/entity/Q767560"/><meta about="https://w3id.org/moro/enoam/data/europa" typeof="dcterms:Location"/><meta about="https://w3id.org/moro/enoam/data/europa" content="Europa" property="rdfs:label"/><meta about="https://w3id.org/moro/enoam/data/europa" property="owl:sameAs" resource="http://www.wikidata.org/entity/Q46"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

<div id="footnoteMeta"><meta about="https://w3id.org/moro/enoam/data/michele-cento" typeof="foaf:Person"/><meta about="https://w3id.org/moro/enoam/data/michele-cento" content="Michele Cento" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1 class="title">Discorso per «Tribuna elettorale» in occasione della campagna elettorale amministrativa </h1><p class="paragraph" data-counter="1" id="p-1">Italiani, il voto che vi apprestate a dare nella imminente consultazione elettorale amministrativa è importante e ricco di conseguenze. Esso perciò deve essere espresso da tutti e con meditata attenzione. La vostra decisione non tocca, di per sé, lo schieramento politico e parlamentare e tuttavia lo può influenzare. È dovere del Governo ammonire l'elettorato, avendo presente l'esigenza di una varia e viva, ma insieme ordinata vita amministrativa. È dovere del Governo far presenti le condizioni nelle quali il grande compito che esso si è assunto può essere condotto a buon fine in forza della solidarietà convinta dei partiti che lo sostengono e della adesione che le finalità di rinnovamento nella libertà che esso si propone ed i modi, non sempre facili, atti a raggiungerle, trovano non solo nel Parlamento, ma nel Paese. </p><p class="paragraph" data-counter="2" id="p-2">I quattro partiti che oggi costituiscono la maggioranza<sup><a href="#curatornote-1" id="curatornote-ref-1">[1]</a></sup>, sulla quale è fondato il Governo che io ho l'onore di presiedere, pur essendo talvolta lontani tra loro per ideologia ed esperienza politica, si sono raccolti e poi, dopo aver superato grandi difficoltà, si sono ancora ritrovati insieme, per realizzare una unità operativa, indispensabile, malgrado la sua novità ed i problemi che in conseguenza essa ha proposto ed in parte propone, per vincere i rischi della dispersione, dell'impotenza e di una rigida e radicale contrapposizione di schiarimenti politici. E questo è stato un primo e notevole atto di coraggio che il Paese dovrebbe, io credo, comprendere, apprezzare ed incoraggiare. I partiti che compongono la maggioranza si sono riconosciuti concordi sui grandi temi della libertà, pur venendo essi da esperienze così diverse; uniti cioè nella preoccupazione e nell'impegno di difendere, contro ogni minaccia ed ogni insidia, la libertà politica e in essa, che è il valore primo ed essenziale, di promuovere la dignità umana e la solidarietà sociale. E la ragione e gli obiettivi di questa intesa politica, sono così importanti e decisivi, che noi possiamo sperare che il Paese, pur agitato da una forte e sovente ingiusta polemica, li comprenda e li faccia propri con crescente fiducia e sempre più vigoroso sostegno. Il Governo con la sua propria e ben definita maggioranza confida di poter trarre da questa vasta consultazione popolare motivi di incoraggiamento e di stimolo per la sua azione ed il riconoscimento della validità della formula politica sulla quale esso si fonda La delimitazione delle forze politiche che hanno dato vita a questo Governo è una cosa seria e significativa; non è essa né una finzione né l'espressione di un computo numerico artificioso ed inutile. Lo vogliamo sottolineare al Paese in questo momento, mentre lo sollecitiamo ad una saggia e responsabile visione d'insieme delle cose. C'è un <span about="https://w3id.org/moro/enoam/data/132070/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">partito comunista</span> in polemica demagogica e meramente distruttiva nei confronti del Governo, un <span about="https://w3id.org/moro/enoam/data/132070/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">partito comunista</span> che vede ogni giorno più crollare i suoi miti, che è di fronte ai problemi della libertà a risolvere i quali lo rende impotente la logica, sempre ed anche ora riconfermata, del suo sistema di duro e ristretto reggimento di vertice senza autentica base popolare di partecipazione e di consenso, che in momenti cruciali ed ancora oggi sceglie la dura legge dell'unità del mondo comunista e soffoca così di fatto i fermenti di libertà che sembravano emergere e della cui forza di rottura del sistema esso aveva ed ha una invincibile paura. La paura di chi veramente non osa rinnovare, ma può solo stancamente conservare. </p><p class="paragraph" data-counter="3" id="p-3">Ci sono a destra forze totalitarie e forze conservatrici. Una minaccia ancora cioè per le libere istituzioni ed una remora, talvolta arida e chiusa, su posizioni negative e d'inconfessato e forse inconsapevole classismo, allo sviluppo democratico, alla vivificante espansione di libertà alla quale il nostro Paese è chiamato. Di fronte ad una polemica demagogica, incoerente, spregiudicata sta dunque la qualificazione politica del Governo, il suo aderire senza riserve alla libertà, il suo sforzo per valorizzarla ed inverarla in opere di giustizia e di progresso. Nelle quali non vi è altro che rispetto per l'uomo nel vincolo di solidarietà che lo stringe nella comunità. Una politica cioè di rinnovamento quale è propria di una democrazia avanzata, senza esclusive classiste ed esasperazioni collettivistiche, pienamente accettabile da partiti accomunati da obiettivi di libertà e di giustizia e da un Paese di autentica vita democratica. Questo programma, pur tra tante difficoltà, si va sempre più chiaramente delineando ed attuando in sede di Governo ed in sede parlamentare e continuerà ad esplicarsi, voglio darvene solenne conferma, in tutti i suoi punti e non solo mediante enunciazioni di propositi, ma fino alla compiuta approvazione delle leggi qualificanti come sono presentate ed articolate, nel nostro programma, al quale, ed insieme alle fondamentali finalità politiche che ci mossero, intendiamo restare pienamente fedeli. Vorrei ancora sottolineare non come un titolo di merito, che non tocca a noi rilevare, ma come un segno di consapevolezza e di serietà, che il Governo ha affrontato ed affronta con una politica coraggiosa ed insieme com'è naturale, flessibile ed attenta, una situazione congiunturale, difficile ed all'inizio del nostro mandato addirittura paurosa. Non abbiamo nascosto né a noi stessi né ai cittadini pericoli ed esigenze. Abbiamo fatto appello fiduciosi alla comprensione ed al senso di responsabilità degli italiani e la risposta è stata in generale positiva e confortante. Non mancano, qua e là, tentativi di strappare qualche cosa al Governo, e cioè in sostanza, senza fondamento di giustizia, agli altri cittadini. Ma il Governo è stato inflessibile nella tutela dei diritti di tutti e del bene comune e continuerà ad esserlo, perché questo è il suo dovere e la sua responsabilità. </p><p class="paragraph" data-counter="4" id="p-4">È per questo, è per la larga comprensione degli interessi veri della Nazione nel suo complesso, che si può dire oggi migliorata la situazione, pur nella sua permanente delicatezza, e si può ormai intravedere la meta di una forte ripresa dello sviluppo economico e sociale nell'ambito di una seria e responsabile programmazione. La difesa della stabilità monetaria e, attraverso essa, del bene supremo dell'occupazione e della dignità e forza politica e sociale dei lavoratori, restano i nostri obiettivi. Li perseguiremo con tutte le nostre forze, se non ci mancherà la fiducia del Paese, mirando a fare dell'<span about="https://w3id.org/moro/enoam/data/132070/v1/mention-9" class="mention place" id="mention-9" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> nel quadro della Costituzione repubblicana così ricca di contenuti di libertà e valori sociali, una nazione prospera, moderna, civile, giusta, libera, pacifica nel solido vincolo delle sue alleanze e di crescenti interdipendenze nella vita internazionale. Questo vasto programma di giustizia e di libertà è in qualche modo collegato, Italiani, al vostro voto, alla fiducia che vorrete accordarci ed alla forza politica e morale che vorrete mettere a nostra disposizione. Vi chiedo perciò comprensione e sostegno per i partiti di governo; una risposta positiva al loro coraggio ed al loro senso di responsabilità. Un premio ed un incoraggiamento alla <span about="https://w3id.org/moro/enoam/data/132070/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>, al mio partito, nella sua forza che è fondamento insostituibile della democrazia italiana, al <span about="https://w3id.org/moro/enoam/data/132070/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/partito-socialista-italiano" typeof="deo:Reference">Partito socialista italiano</span> che ha affrontato una grande e difficile scelta per mettersi costruttivamente al servizio del Paese, ai Partiti <span about="https://w3id.org/moro/enoam/data/132070/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/partito-socialista-democratico-italiano" typeof="deo:Reference">socialdemocratico </span>e <span about="https://w3id.org/moro/enoam/data/132070/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/partito-repubblicano-italiano" typeof="deo:Reference">repubblicano</span>, protagonisti coraggiosi e leali della difficile vicenda di tutti questi anni che ha posto su nuove e solide basi la democrazia italiana. Vi sono ora in <span about="https://w3id.org/moro/enoam/data/132070/v1/mention-11" class="mention place" id="mention-11" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, nella sua tradizione, nella sua cultura, nella sua tecnica avanzata, nella sua capacità di iniziativa e d'intrapresa, nell'immenso patrimonio, anche morale, costituito dalle sue forze di lavoro intelligenti e pronte, nel vincolo di solidarietà che allarga il respiro della Nazione, all'<span about="https://w3id.org/moro/enoam/data/132070/v1/mention-7" class="mention place" id="mention-7" property="dcterms:references" resource="https://w3id.org/moro/enoam/data/europa" typeof="deo:Reference">Europa</span> ed al mondo, tutte le condizioni per un grande sviluppo di ricchezza, di giustizia e di civiltà. Purché resti integra la libertà ed in essa s'inserisca la lucida consapevolezza degli interessi comuni della Nazione e della dignità umana che in essi si esprime. lo vi chiedo, e mi auguro, che la vostra scelta sia tale da assicurare la continuità di questo umano progresso ed un avvenire degno delle grandi tradizioni del nostro Paese. </p><ol id="curatorNotes"><li about="https://w3id.org/moro/enoam/data/132070/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Si tratta della maggioranza di centrosinistra della quale fanno parte Democrazia cristiana, Partito socialista, Partito repubblicano e Partito socialdemocratico. <a href="#curatornote-ref-1">↑</a></li></ol></body></html>