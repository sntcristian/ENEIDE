<!DOCTYPE html>
<html><head prefix="rdfs: http://www.w3.org/2000/01/rdf-schema# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.2.013" name="dcterms.relation"/><meta content="10.48678/unibo/aldomoro1.2.2.013" name="dcterms.identifier"/><meta content="Moro, Aldo, [Valutazione dei titoli dei candidati ai concorsi negli Istituti medi], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Iniziativa democratica (1952-1958), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.2.013." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Iniziativa democratica (1952-1958), 2024" name="description"/><title>[Valutazione dei titoli dei candidati ai concorsi negli Istituti medi]</title>


<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="fabio: http://purl.org/spar/fabio/ dcterms: http://purl.org/dc/terms/"><h1>[Valutazione dei titoli dei candidati ai concorsi negli Istituti medi]</h1><p class="paragraph" data-counter="1" id="p-1">Propongo<sup><a href="#curatornote-1" id="curatornote-ref-1">[1]</a></sup> di ritornare al nostro testo perché, con la formulazione del Senato, non soltanto non si attribuisce una precisa qualifica al funzionario che partecipa ai lavori della Commissione, ma addirittura si ammette che la partecipazione avvenga a giudizio del presidente della Commissione; così avverrà che alcuni presidenti chiameranno in loro aiuto il funzionario amministrativo ed altri no, creandosi un’assurda sperequazione. Se si ritiene necessario che sia presente un funzionario amministrativo, la sua partecipazione ai lavori della Commissione deve essere obbligatoria. D’altra parte, il Senato non ha alcun motivo di preoccuparsi, perché la posizione di questo funzionario è stata da noi definita nei termini più netti, escludendo che esso sia un vero membro della Commissione: è stato chiarito, infatti, che non ha diritto di voto, che nessuna altra funzione gli spetta se non quella di consulente tecnico per quanto riguarda la valutazione dei titoli e lo svolgimento delle operazioni della Commissione.</p><p class="paragraph" data-counter="2" id="p-2">Siamo<sup><a href="#curatornote-2" id="curatornote-ref-2">[2]</a></sup> contrari alla modifica del Senato. La valutazione di questo titolo, nel testo governativo, era molto più bassa e noi l’aumentammo a 3 punti. Questa valutazione è già abbastanza larga e non abbiamo, quindi, motivo di accettare la modifica del Senato. Propongo, per quanto riguarda il punteggio, che si ritorni al testo della Camera.</p><p class="paragraph" data-counter="3" id="p-3">Ritengo<sup><a href="#curatornote-3" id="curatornote-ref-3">[3]</a></sup> necessario precisare la dizione della lettera n), nel senso di chiarire che si tratta di condanne per reati politici. Ma non credo si possa tornare al testo della Camera, una volta che è stata proposta una valutazione che risponde agli intendimenti politici della maggioranza parlamentare ed anche a ragioni di equità: infatti, a coloro i quali per motivi politici hanno subito il carcere, è mancato, se non altro, il tempo di poter attendere ad altre attività, di carattere culturale. Quindi, è bene che accanto alla valutazione dei titoli militari vi sia anche questa valutazione di titoli politici.</p><ol id="curatorNotes"><li about="https://w3id.org/moro/enoam/data/122013/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene sulle modifiche apportate dalla VI commissione permanente del Senato al testo originariamente elaborato dalla Camera dei deputati, in merito all’articolo 3. Il testo della Camera era il seguente: «Le funzioni di segretario di ciascuna delle Commissioni giudicatrici dei concorsi a cattedre e degli esami di Stato per l’abilitazione all’insegnamento negli istituti di istruzione media sono esercitate da un funzionario di gruppo A dell’Amministrazione della pubblica istruzione, al quale spetta lo stesso trattamento previsto per i componenti la Commissione. Il segretario non ha diritto di voto». Il testo del Senato ha così modificato: «A ciascuna delle Commissioni o Sottocommissioni giudicatrici dei concorsi a cattedre e degli esami di Stato per l’abilitazione all’insegnamento negli istituti medi d’istruzione può essere aggregato, a richiesta del presidente della Commissione, quale consulente ai soli fini della valutazione dei titoli, un funzionario di gruppo A dell’Amministrazione della pubblica istruzione di grado non superiore al VI, al quale spetta un trattamento equiparato a quello dei componenti la Commissione, in proporzione all’effettiva partecipazione ai lavori di questa». <a href="#curatornote-ref-1">↑</a></li><li about="https://w3id.org/moro/enoam/data/122013/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> L’altra modifica su cui interviene Moro concerne la tabella di valutazione dei titoli didattici; più precisamente al n. 3 della tabella la lettera b) del paragrafo B) del testo della Camera si affermava: «b) Insegnamento di ruolo o non di ruolo nelle scuole elementari dello Stato o in scuole elementari che abbiano il riconoscimento legale degli studi, prestato dopo il compimento del 22° anno di età e per un massimo di 10 anni». Il Senato modifica nel seguente modo: «B) Per l’insegnamento di ruolo o non di ruolo prestato, dopo il compimento del 22° anno di età, nelle scuole elementari dello Stato o in scuole elementari che abbiano il riconoscimento legale degli studi, fino al massimo di punti 3,50». Di fatto si tratta di un aumento della valutazione da 3 a 3,50 punti. <a href="#curatornote-ref-2">↑</a></li><li about="https://w3id.org/moro/enoam/data/122013/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Si passa poi all’esame dei titoli militari previsti al punto 4 della tabella. Moro interviene sulla lettera n) del punto 4 del testo elaborato dal Senato: «Pena detentiva inflitta dal Tribunale speciale per la difesa dello Stato; confino di polizia per attività antifascista assegnato dalla Commissione per il confino: per ogni anno di pena scontata punti 1. Per frazione di anno punti 0,50. I punti di cui sopra sono cumulabili fino al raggiungimento del punteggio massimo di 15 punti. Delle eventuali eccedenze sarà tenuto conto in caso di parità di merito, dando la precedenza a chi raggiunge un maggior numero di punti oltre i 15 prescritti. In questo caso i decorati di medaglia d’Oro al Valor militare e dell’Ordine militare d’Italia hanno la precedenza, qualunque sia la eventuale eccedenza di punti riportata dagli altri oltre i 15 prescritti». <a href="#curatornote-ref-3">↑</a></li></ol></body></html>