<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.1.0.179" name="dcterms.relation"/><meta content="10.48678/unibo/aldomoro1.1.0.179" name="dcterms.identifier"/><meta content="Moro, Aldo, Democrazia e vita morale, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 1, Gli anni giovanili (1932-1946), a cura di Gaetano Crociata e Paolo Trionfini, edizione e nota storico-critica di Tiziano Torresi, Bologna, Università di Bologna, 2021. DOI: https://doi.org/10.48678/unibo/aldomoro1.1.0.179." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Gli anni giovanili (1932-1946), 2021" name="description"/><title>Democrazia e vita morale</title>
<div id="mentionMeta"><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>Democrazia e vita morale</h1><p class="paragraph" data-counter="1" id="p-1">Dopo più di un anno e mezzo di esperienza democratica in <span about="https://w3id.org/moro/enoam/data/110179/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, si può fare un bilancio dei risultati conseguiti e domandarsi, perché mai gli avvenimenti abbiano avuto da noi, contrariamente alle nostre, oh quanto ingenue speranze, un andamento poco soddisfacente.</p><p class="paragraph" data-counter="2" id="p-2">Proporsi il problema, è indispensabile sia per amore di verità, il quale deve essere nei cristiani quanto mai vivo, sia per non correre il pericolo di negare, guardando all’attuazione incompiuta e infelice, la sostanza umana e quindi l’eterna verità della democrazia.</p><p class="paragraph" data-counter="3" id="p-3">Infatti tra i gravi pericoli, di fronte ai quali si trova il nostro <span about="https://w3id.org/moro/enoam/data/110179/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/italia" typeof="deo:Reference">paese</span>, è proprio questa serpeggiante, accennata più che detta, svalutazione, là dove invece si dovrebbe semplicemente e coraggiosamente farsi attenti alla povertà delle nostre realizzazioni, avvisarne le cause, e provvedere in modo opportuno con intransigenza. Tanto più perché questa diffusa sfiducia e questa larvata condanna degli istituti democratici si accompagnano all’idea di una nuova dittatura inevitabile (magari fondata questa idea su argomentazioni teoriche intorno agli sviluppi naturali dei governi di popolo) e diffondono perciò stati d’animo di stanchezza e di sfiducia, diminuendo le resistenze contro il pericolo reale e divino.</p><p class="paragraph" data-counter="4" id="p-4">Vero è che noi abbiamo inteso la democrazia in modo paurosamente esterno, senza, in generale, neppure avvertire i gravissimi problemi di vita morale, gli impegni intimi, personalissimi che essa proponeva a noi, mentre eravamo intenti alla difficile opera. Intanto, per cominciare, ci siamo fissati ad una concezione tutta formale e abbiamo subito concluso che la nostra esperienza italiana, senza elezioni, senza parlamento, senza stampa veramente libera, con la democrazia tradizionale, fornita necessariamente di quegli istituti, non aveva niente a che fare.</p><p class="paragraph" data-counter="5" id="p-5">Ed abbiamo lasciato andare le cose per il loro verso, sentendoci impotenti ad incidere comunque in modo sensibile nel corso degli avvenimenti.</p><p class="paragraph" data-counter="6" id="p-6">Abbiamo scambiato così la forma, e sia pure una forma tradizionale ed autorevolissima, con la sostanza delle cose. Ci siamo preclusa la strada ad intendere il nucleo del problema che era in nostro potere impostare e risolvere, pur in tanta povertà di istituti democratici, e che noi non abbiamo neppure sfiorato. In fondo l’essenza della democrazia è un fatto di reciproca fiducia e di reciproco rispetto, un’assunzione coraggiosa di responsabilità, un esercizio intransigente e diritto dei poteri che la dignità umana conferisce naturalmente.</p><p class="paragraph" data-counter="7" id="p-7">Noi non abbiamo pensato a queste cose; non ne abbiamo avuto il coraggio. Dove le circostanze più ci impegnavano e meglio ci rendevano possibile di intendere questo fondo morale ed umano dell’esperienza politica, noi ci siamo limitati a lamentare che non ci fossero offerti belli e pronti per l’uso gli istituti tipici della libertà sociale. Quasi che essi valgano a qualche cosa, senza che quel fondo umanissimo sia tutto posto in luce e svolto secondo le sue possibilità.</p><p class="paragraph" data-counter="8" id="p-8">Ecco, proprio questo strano tempo di transizione e di preparazione, di rimorsi e di attese, di esami severi di coscienza e di severi propositi di azione, è stato sprecato senza capire. Se in ogni circostanza quella predisposizione morale, di cui si diceva, è indispensabile per costruire e far funzionare una vera democrazia, tanto più lo è ora, mentre le strutture formali son tutte da fare e non si possono fare per ora, mentre è in gioco – e ce ne accorgiamo bene – la stessa idea democratica, che noi pure potremmo magnificamente servire, compensando quel tanto che manca di istituti politici e giuridici con una onesta sensibilità morale, mediante la instaurazione di quei solidi legami spirituali, di quella seria educazione umana, di quella effettiva e comprensiva collaborazione, le quali cose tutte attuano, se non la forma, certamente la sostanza della democrazia.</p><p class="paragraph" data-counter="9" id="p-9">La ragione del nostro fallimento è appunto nell’essere mancate queste risorse, nell’essere restato e nell’essersi fatto anzi più grave e visibile il disordine delle coscienze, nell’essere venuto meno quell’impegno di rinnovamento, sul quale noi avevamo contato, illudendoci, purtroppo, che si trattasse di cosa facile. Non è un completo fallimento, dunque: esso non ha, soprattutto, niente di definitivo. Impegna noi e la nostra povera democrazia disordinata e incosciente, non la limpida verità, cristiana ed umana, della democrazia come realtà di fiducia, di accordo spontaneo, di collaborazione, di estensione in concreto degli attributi della dignità umana.</p><p class="paragraph" data-counter="10" id="p-10">Abbiamo molte colpe, dunque, ma insieme molte possibilità. Cominciamo con il riconoscere la verità eterna della democrazia, a vederla, non nella forma appunto, ch’è accessoria, ma nella sostanza, come un anelito perenne dell’umanità il quale si identifica con l’attesa ansiosa e continua di una più alta rivelazione della vita, di una vita più buona. Poniamo allora questa dura e, riconosciamolo, sconcertante esperienza politica che viviamo, al ritmo di quella nostra personale ricerca di verità e di bontà. Facciamone, benché possa apparire difficile e di dubbio risultato, una cosa sola. Acconciamoci a dichiarare il fallimento della democrazia, solo quando siamo pronti a dichiarare esaurita in una sconfitta la nostra vita morale. Cioè mai. E nutriamo il nostro arido e stanco interesse per il bene comune, per le cose dei nostri fratelli, dello stesso amore e della stessa fiducia che ci sorreggono nello sforzo arduo del nostro perfezionamento morale.</p><p>Mr.</p></body></html>