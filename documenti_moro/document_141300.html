<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ wdt: http://www.wikidata.org/prop/direct/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.1.300" name="dcterms.relation"/><meta content="10.48678/unibo/aldomoro1.4.1.300" name="dcterms.identifier"/><meta content="Moro, Aldo, [Cogliere l’anima del Paese: intervento al Consiglio nazionale della Dc], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Al ministero degli Esteri e all’opposizione nel partito (giugno 1968 – maggio 1973), a cura di Guido Formigoni e Agostino Giovagnoli, edizione e nota storico-critica di Enrico Palumbo, Bologna, Università di Bologna, 2021. DOI: https://doi.org/10.48678/unibo/aldomoro1.4.1.300." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Al ministero degli Esteri e all’opposizione nel partito (giugno 1968 – maggio 1973), 2021" name="description"/><title>[Cogliere l’anima del Paese: intervento al Consiglio nazionale della Dc]</title>
<div id="mentionMeta"><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/><meta about="https://w3id.org/moro/enoam/data/arnaldo-forlani" typeof="foaf:Person"/><meta about="https://w3id.org/moro/enoam/data/arnaldo-forlani" content="Arnaldo Forlani" property="rdfs:label"/><meta about="https://w3id.org/moro/enoam/data/arnaldo-forlani" property="owl:sameAs" resource="http://www.wikidata.org/entity/Q434786"/><meta about="https://w3id.org/moro/enoam/data/arnaldo-forlani" content="Forlani, Arnaldo" property="skos:prefLabel"/><meta about="https://w3id.org/moro/enoam/data/partito-liberale-italiano" typeof="foaf:Organization"/><meta about="https://w3id.org/moro/enoam/data/partito-liberale-italiano" content="Partito Liberale Italiano" property="rdfs:label"/><meta about="https://w3id.org/moro/enoam/data/partito-liberale-italiano" property="owl:sameAs" resource="http://www.wikidata.org/entity/Q508733"/><meta about="https://w3id.org/moro/enoam/data/giulio-andreotti" typeof="foaf:Person"/><meta about="https://w3id.org/moro/enoam/data/giulio-andreotti" content="Giulio Andreotti" property="rdfs:label"/><meta about="https://w3id.org/moro/enoam/data/giulio-andreotti" property="owl:sameAs" resource="http://www.wikidata.org/entity/Q50005"/><meta about="https://w3id.org/moro/enoam/data/giulio-andreotti" content="giulio-andreotti" property="wdt:P1986"/><meta about="https://w3id.org/moro/enoam/data/giulio-andreotti" content="Andreotti, Giulio" property="skos:prefLabel"/><meta about="https://w3id.org/moro/enoam/data/leopoldo-elia" typeof="foaf:Person"/><meta about="https://w3id.org/moro/enoam/data/leopoldo-elia" content="Leopoldo Elia" property="rdfs:label"/><meta about="https://w3id.org/moro/enoam/data/leopoldo-elia" property="owl:sameAs" resource="http://www.wikidata.org/entity/Q1384236"/><meta about="https://w3id.org/moro/enoam/data/leopoldo-elia" content="leopoldo-elia" property="wdt:P1986"/><meta about="https://w3id.org/moro/enoam/data/leopoldo-elia" content="Elia, Leopoldo" property="skos:prefLabel"/><meta about="https://w3id.org/moro/enoam/data/francesco-de-martino" typeof="foaf:Person"/><meta about="https://w3id.org/moro/enoam/data/francesco-de-martino" content="Francesco De Martino" property="rdfs:label"/><meta about="https://w3id.org/moro/enoam/data/francesco-de-martino" property="owl:sameAs" resource="http://www.wikidata.org/entity/Q1379919"/><meta about="https://w3id.org/moro/enoam/data/francesco-de-martino" content="De Martino, Francesco" property="skos:prefLabel"/><meta about="https://w3id.org/moro/enoam/data/ugo-la-malfa" typeof="foaf:Person"/><meta about="https://w3id.org/moro/enoam/data/ugo-la-malfa" content="Ugo La Malfa" property="rdfs:label"/><meta about="https://w3id.org/moro/enoam/data/ugo-la-malfa" property="owl:sameAs" resource="http://www.wikidata.org/entity/Q1248333"/><meta about="https://w3id.org/moro/enoam/data/ugo-la-malfa" content="ugo-la-malfa" property="wdt:P1986"/><meta about="https://w3id.org/moro/enoam/data/ugo-la-malfa" content="La Malfa, Ugo" property="skos:prefLabel"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/partito-comunista-italiano" typeof="foaf:Organization"/><meta about="https://w3id.org/moro/enoam/data/partito-comunista-italiano" content="Partito Comunista Italiano" property="rdfs:label"/><meta about="https://w3id.org/moro/enoam/data/partito-comunista-italiano" property="owl:sameAs" resource="http://www.wikidata.org/entity/Q461886"/><meta about="https://w3id.org/moro/enoam/data/partito-socialista-italiano" typeof="foaf:Organization"/><meta about="https://w3id.org/moro/enoam/data/partito-socialista-italiano" content="Partito Socialista Italiano" property="rdfs:label"/><meta about="https://w3id.org/moro/enoam/data/partito-socialista-italiano" property="owl:sameAs" resource="http://www.wikidata.org/entity/Q590750"/></div>

<div id="footnoteMeta"><meta about="https://w3id.org/moro/enoam/data/enrico-palumbo" typeof="foaf:Person"/><meta about="https://w3id.org/moro/enoam/data/enrico-palumbo" content="Enrico Palumbo" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>[<strong>Cogliere l’anima del Paese: intervento al Consiglio nazionale della Dc]</strong></h1><p class="paragraph" data-counter="1" id="p-1">Non mi sottrarrò, per dovere di cortesia verso i colleghi e per senso di responsabilità verso il <span about="https://w3id.org/moro/enoam/data/141300/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Partito</span>, al compito di svolgere brevi considerazioni in questo Consiglio Nazionale, benché esso, indicendo il Congresso, rinvii propriamente a quella sede qualificata il dibattito politico. È bene dunque che il Congresso si faccia, per vagliare la realtà, andare al fondo delle cose, guardare con serietà al futuro, assumere tutte le nostre responsabilità. Sarebbe bene che i congressi fossero tenuti alle normali scadenze. Scaricherebbero le tensioni e ci eviterebbero probabilmente degli errori. Siamo lieti che, per generale consenso, del quale siamo grati, vengano a cadere le limitazioni previste per la rappresentanza in Consiglio Nazionale, ricostituendo il diritto, vitale nella nostra democrazia interna, alla propria identità delle componenti minoritarie della <span about="https://w3id.org/moro/enoam/data/141300/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span><sup><sup><a href="#curatornote-1" id="curatornote-ref-1">[1]</a></sup></sup> Noi eravamo e siamo convinti che l’unità del <span about="https://w3id.org/moro/enoam/data/141300/v1/mention-59" class="mention organization" id="mention-59" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">partito</span>, fatto questo morale e politico, non si costruisce con costrizioni vane ed effimere. Ma abbiamo dato volentieri la nostra adesione al sistema del premio di maggioranza, considerato un utile pungolo verso la formazione di un valido schieramento per la guida del <span about="https://w3id.org/moro/enoam/data/141300/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Partito</span>. È ragionevole rafforzare numericamente e, si può sperare, politicamente una maggioranza insufficiente, la quale debba assumere gravi responsabilità. Pensiamo che tutto ciò sia utile, se la maggioranza può costituirsi su basi di vera omogeneità e non in modo occasionale e superficiale.</p><p class="paragraph" data-counter="2" id="p-2">Ed ecco ora alcune osservazioni sulla situazione politica, nelle quali non vi è nulla di nuovo nei confronti del dibattito, già durato così a lungo, e che avrà il suo punto culminante nel Congresso.</p><p class="paragraph" data-counter="3" id="p-3">Noi restiamo naturalmente in posizione critica di fronte alle deliberazioni del <span about="https://w3id.org/moro/enoam/data/141300/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Partito</span> ed ancora avant’ieri confermate dall’on. <span about="https://w3id.org/moro/enoam/data/141300/v1/mention-44" class="mention person" id="mention-44" property="dcterms:references" resource="https://w3id.org/moro/enoam/data/arnaldo-forlani" typeof="deo:Reference">Forlani</span><sup><sup><a href="#curatornote-2" id="curatornote-ref-2">[2]</a></sup></sup> in una relazione, come sempre, pregevole, ma piuttosto deludente. Si contesta ancora una volta che altre scelte fossero possibili, si rivendica l’utilità di quel che è stato fatto e si lascia solo uno spiraglio aperto al dialogo con i socialisti. Noi siamo convinti che altre e più appropriate decisioni avrebbero potuto essere prese, se si fosse andati veramente al fondo delle cose, e cioè al di là delle schermaglie tattiche, nelle due crisi di Governo prima e dopo delle elezioni. Invece già da qualche tempo si era presa una strada il cui sbocco era scontato. Con opportuna iniziativa poteva essere adottata una soluzione interlocutoria e non preclusiva, tale da consentire alla <span about="https://w3id.org/moro/enoam/data/141300/v1/mention-29" class="mention organization" id="mention-29" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span> scelte più libere al Congresso. La centralità, rivendicata per la <span about="https://w3id.org/moro/enoam/data/141300/v1/mention-30" class="mention organization" id="mention-30" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span>, è stata così utilizzata, in modo prematuro ed eccessivo, per portare ad una svolta di cento ottanta gradi. Forse la stessa posizione di centralità, con quel tanto di ambiguo che è in essa implicito, avrebbe potuto consentire un’utile attesa. Si è cambiata direzione, si è creato un diverso equilibrio e si è dovuto fare richiamo, di fronte alle gravi conseguenze della svolta, al principio della reversibilità. Ma il cambiamento di alleanze, comunque lo si voglia giudicare, è un fatto importante e traumatico. Sarebbe stato più opportuno che una esitazione giustificata da una scelta così impegnativa ci avesse evitato di trovarci oggi di fronte a questo dilemma. Un dilemma dal quale, già ce ne accorgiamo, si esce con fatica e con difficoltà.</p><p class="paragraph" data-counter="4" id="p-4">Ci troviamo dunque oggi di fronte al Governo centrista che la reversibilità assimila ad un assetto politico per il quale, a certe condizioni, non è escluso il movimento ed il mutamento. Di questa coscienza critica abbiamo avuto dei segni anche in occasione dello svolgimento di questo Consiglio Nazionale. Ce ne compiacciamo, non senza però domandarci a quale prezzo una modifica potrebbe essere realizzata. Un prezzo per noi ed uno per il <span about="https://w3id.org/moro/enoam/data/141300/v1/mention-50" class="mention organization" id="mention-50" property="dcterms:references" resource="https://w3id.org/moro/enoam/data/partito-liberale-italiano" typeof="deo:Reference">Partito Liberale</span>. Ben altra cautela sarebbe stata consigliabile per avvicinare questo <span about="https://w3id.org/moro/enoam/data/141300/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/partito-liberale-italiano" typeof="deo:Reference">Partito</span>, per tentare il suo passaggio dall’area democratica a quella del Governo. Bisognava tener conto che il <span about="https://w3id.org/moro/enoam/data/141300/v1/mention-51" class="mention organization" id="mention-51" property="dcterms:references" resource="https://w3id.org/moro/enoam/data/partito-liberale-italiano" typeof="deo:Reference">Partito Liberale</span> si è posto e ancora si pone come puntuale negazione della politica di centro-sinistra, sicché davvero esso appare, senza alcuna revisione critica, come il simbolo del superamento di quella politica. Avendo assunto una soluzione stabile e definita come se essa potesse essere anche di transizione e di assestamento, si è reso il movimento estremamente difficile. Non sarebbe agevole spiegare all’opinione pubblica un altro cambiamento, che per noi, come per i liberali, risulterebbe traumatico. Eppure questa è la decisione del <span about="https://w3id.org/moro/enoam/data/141300/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Partito</span>. Vogliamo sottolinearlo per una duplice ragione. Ciò significa in primo luogo che considerare il Governo <span about="https://w3id.org/moro/enoam/data/141300/v1/mention-52" class="mention person" id="mention-52" property="dcterms:references" resource="https://w3id.org/moro/enoam/data/giulio-andreotti" typeof="deo:Reference">Andreotti</span><sup><sup><a href="#curatornote-3" id="curatornote-ref-3">[3]</a></sup></sup> come qualche cosa che stia a sé, un episodio di scarso rilievo nella vita del <span about="https://w3id.org/moro/enoam/data/141300/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Partito</span>, la quale proseguirebbe il suo corso con ben altro respiro e con vastità di prospettive, non è né vero né giusto. Distinguere seriamente la linea del <span about="https://w3id.org/moro/enoam/data/141300/v1/mention-9" class="mention organization" id="mention-9" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Partito</span> da quella del Governo non è possibile. Alla fine l’evidenza delle cose si fa valere. Non bisogna guardare solo al Governo, ma al <span about="https://w3id.org/moro/enoam/data/141300/v1/mention-10" class="mention organization" id="mention-10" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Partito</span>. Non si tratta tanto di cambiare il Governo, quanto di rettificare la linea politica del <span about="https://w3id.org/moro/enoam/data/141300/v1/mention-11" class="mention organization" id="mention-11" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Partito</span>. Noi non ci permettiamo perciò di incapsulare il Governo <span about="https://w3id.org/moro/enoam/data/141300/v1/mention-53" class="mention person" id="mention-53" property="dcterms:references" resource="https://w3id.org/moro/enoam/data/giulio-andreotti" typeof="deo:Reference">Andreotti</span> e la nostra, del resto misurata, polemica dal Governo rimbalza subito e naturalmente sul <span about="https://w3id.org/moro/enoam/data/141300/v1/mention-12" class="mention organization" id="mention-12" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Partito</span>.</p><p class="paragraph" data-counter="5" id="p-5">Ma c’è poi un’altra ragione. Noi sappiamo che è questo un Governo che la <span about="https://w3id.org/moro/enoam/data/141300/v1/mention-31" class="mention organization" id="mention-31" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span> ha fatto nascere, che esso porta il crisma della <span about="https://w3id.org/moro/enoam/data/141300/v1/mention-32" class="mention organization" id="mention-32" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span> e che merita il rispetto e la lealtà anche di noi oppositori della formula. Sia pure a causa dei nostri errori esso colma tuttora un vuoto di potere. Ecco il fondamento della nostra disciplina, la ragione del nostro rifiuto di puntare all’insuccesso, la nostra cura di evitare la critica alla sua azione, limitandola alla formula, alla politica, per noi sbagliata, di cui il Governo è l’espressione.</p><p class="paragraph" data-counter="6" id="p-6">Io non vorrei qui fare polemiche sui temi della centralità e della reversibilità, entrambe di padre incerto e dai contorni indefiniti. La centralità può essere intesa come potenzialità di due linee alternative entrambe compatibili con la <span about="https://w3id.org/moro/enoam/data/141300/v1/mention-33" class="mention organization" id="mention-33" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span> e la sua funzione storica. In questo senso un <span about="https://w3id.org/moro/enoam/data/141300/v1/mention-13" class="mention organization" id="mention-13" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Partito</span>, in posizione di centralità, può dar vita così al centrismo come al centro sinistra. Noi abbiamo accettato, pur con gravi perplessità, questa piattaforma elettorale piuttosto ambigua, pensando che essa significasse una riserva per situazioni eccezionali, per quei momenti di fierezza e di coraggio che permetterebbero di districarsi da una costrizione mortificante e snaturante. Ma abbiamo sempre mantenuto il senso delle proporzioni ed il significato delle scelte preferenziali che sono nella natura delle cose e nell’epoca che viviamo. Comunque il <span about="https://w3id.org/moro/enoam/data/141300/v1/mention-14" class="mention organization" id="mention-14" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Partito</span> ha mantenuto fin qui, almeno in linea di principio, questa doppia disponibilità, anche se ha tradotto in atto, nel segno dell’indifferenza, l’ipotesi centrista. Da parte liberale si assume però la centralità come centrismo senz’altro, sia pure adeguato ai tempi, e si configura un equilibrio politico del quale il <span about="https://w3id.org/moro/enoam/data/141300/v1/mention-55" class="mention organization" id="mention-55" property="dcterms:references" resource="https://w3id.org/moro/enoam/data/partito-liberale-italiano" typeof="deo:Reference">Partito liberale</span> è componente essenziale. Una parola sarebbe opportuna per respingere questa interpretazione riduttiva e deformante, che aggraverebbe la situazione ed introdurrebbe una nuova irreversibilità. Interpretazione tanto più grave, oltre che infondata, in quanto accompagnata da quell’assurda idea del mandato elettorale vincolante, che l’amico <span about="https://w3id.org/moro/enoam/data/141300/v1/mention-61" class="mention person" id="mention-61" property="dcterms:references" resource="https://w3id.org/moro/enoam/data/leopoldo-elia" typeof="deo:Reference">Elia</span><sup><sup><a href="#curatornote-4" id="curatornote-ref-4">[4]</a></sup></sup> ha ieri sera demolito<sup><sup><a href="#curatornote-5" id="curatornote-ref-5">[5]</a></sup></sup>. Una prospettiva elettorale, non giustificata ed estremamente pericolosa, deve essere nettamente respinta da chi voglia conservare al Parlamento la sua libertà di scelta ed alle situazioni un minimo di sofferta mobilità.</p><p class="paragraph" data-counter="7" id="p-7">In realtà la collocazione al centro della <span about="https://w3id.org/moro/enoam/data/141300/v1/mention-34" class="mention organization" id="mention-34" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span>, soprattutto in questo momento storico e nelle condizioni della nostra società, non permette di parificare le possibili alternative. Non può essere annullato il significato del tormentato processo che ha schiuso alla <span about="https://w3id.org/moro/enoam/data/141300/v1/mention-35" class="mention organization" id="mention-35" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span> la possibilità di un utile movimento sulla sinistra e di un aggancio, sul terreno delle responsabilità di Governo, della sinistra democratica e socialista. Io non so bene che cosa voglia dire l’irreversibilità ed ho escluso che abbia il rigore di una legge della natura. Essa è per me nient’altro che l’espressione della continuità di una politica democratica e popolare, che ritengo essenziale per la <span about="https://w3id.org/moro/enoam/data/141300/v1/mention-36" class="mention organization" id="mention-36" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span>. Malgrado la nobile tradizione e lo schietto spirito democratico del <span about="https://w3id.org/moro/enoam/data/141300/v1/mention-56" class="mention organization" id="mention-56" property="dcterms:references" resource="https://w3id.org/moro/enoam/data/partito-liberale-italiano" typeof="deo:Reference">Partito liberale</span>, l’alternativa centrista non ha forza sufficiente, né adeguatamente distribuita nel Paese, per fare fronte alla lunga ai compiti di Governo centrale e locale. È una politica che può corrispondere a momenti di emergenza, ma non ha respiro. E soprattutto essa non può risolvere il problema di recuperare una dimensione di sinistra democratica nell’equilibrio di Governo. È questa la ragione di fondo, non il nostro arbitrio, non la nostra superficialità, non la nostra imprevidenza, che ha dato vita alla politica di centro sinistra. Politica difficile, come si è visto, non esente da errori che l’hanno in qualche modo logorata, ma essenziale. Ecco perché le alternative della cosiddetta centralità non sono per noi bilanciate, ma sbilanciate e l’ispirazione democratica e popolare è destinata a prevalere su quella stabilizzatrice per forza di cose prima o poi. A noi evitare i guasti di un lungo errore. Ai socialisti la responsabilità di rendere possibile, con noi, una politica costruttiva. È per questo che abbiamo chiesto di non stancarci troppo presto ed, almeno, di non precludere la ripresa di un processo politico così importante. Non insisterò sui rischi di radicalizzazione della lotta politica. Il pericolo che in <span about="https://w3id.org/moro/enoam/data/141300/v1/mention-70" class="mention place" id="mention-70" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> tutta la sinistra sia egemonizzata dal <span about="https://w3id.org/moro/enoam/data/141300/v1/mention-73" class="mention organization" id="mention-73" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">Partito comunista</span> e che la <span about="https://w3id.org/moro/enoam/data/141300/v1/mention-37" class="mention organization" id="mention-37" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span> faccia, per forza di cose, la parte della destra, diventi, nella contrapposizione, destra, non può essere sottovalutato. È grave. Più grave proprio nella situazione che si è andata determinando. Mi stupisce che l’On. <span about="https://w3id.org/moro/enoam/data/141300/v1/mention-45" class="mention person" id="mention-45" property="dcterms:references" resource="https://w3id.org/moro/enoam/data/arnaldo-forlani" typeof="deo:Reference">Forlani</span> pensi di combattere questo rischio proprio con l’irrigidimento centrista, con la valorizzazione del <span about="https://w3id.org/moro/enoam/data/141300/v1/mention-57" class="mention organization" id="mention-57" property="dcterms:references" resource="https://w3id.org/moro/enoam/data/partito-liberale-italiano" typeof="deo:Reference">Partito liberale</span> nell’area di Governo. Il punto focale non è lì, è a sinistra, è nel <span about="https://w3id.org/moro/enoam/data/141300/v1/mention-76" class="mention organization" id="mention-76" property="dcterms:references" resource="https://w3id.org/moro/enoam/data/partito-socialista-italiano" typeof="deo:Reference">Partito socialista</span>, la cui assunzione di responsabilità di Governo, in condizioni di autonomia e di chiarezza, rompe un temibile schematismo e restituisce mobilità e respiro alla politica italiana.</p><p class="paragraph" data-counter="8" id="p-8">Certo se ciò significasse assunzione del <span about="https://w3id.org/moro/enoam/data/141300/v1/mention-74" class="mention organization" id="mention-74" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">Partito comunista</span> nell’area del potere, se non fosse possibile la differenziazione e la polemica tra noi e i comunisti, tra un Governo di centro sinistra ed i comunisti, questo disegno, al quale sono legate le sorti della democrazia italiana, fallirebbe. Ma ciò sarebbe non perché la formula di una comune assunzione di responsabilità dai democristiani ai socialdemocratici ai repubblicani ai socialisti, è sbagliata, ma solo perché i nostri atteggiamenti non sarebbero conformi alle finalità di autentico sviluppo democratico che questa politica, la più avanzata realizzabile in <span about="https://w3id.org/moro/enoam/data/141300/v1/mention-71" class="mention place" id="mention-71" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, persegue.</p><p class="paragraph" data-counter="9" id="p-9">Del <span about="https://w3id.org/moro/enoam/data/141300/v1/mention-79" class="mention organization" id="mention-79" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">partito comunista</span> non abbiamo bisogno di dire, tanto è chiaro che vi sono molteplici e serie ragioni di contrapposizione, le quali impediscono di considerare il <span about="https://w3id.org/moro/enoam/data/141300/v1/mention-75" class="mention organization" id="mention-75" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">Partito comunista</span> come associato, in qualunque forma, alla gestione del potere. Questa vecchia storia del nostro aprire ai comunisti, questa insulsa polemica restano in piedi stancamente nel torpore di un dibattito che non sa trovare motivi originali di confronto. E ciò senza nulla togliere al ruolo significativo di opposizione che quel <span about="https://w3id.org/moro/enoam/data/141300/v1/mention-22" class="mention organization" id="mention-22" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">Partito</span> è destinato ad esercitare ed alla dialettica democratica nel Parlamento e nel Paese.</p><p class="paragraph" data-counter="10" id="p-10">E questo vuol dire essere in chiaro con i socialisti sull’autonomia della maggioranza e sulla logica inderogabile del Governo. È vero: perché la collaborazione riprenda validamente ed abbia un successo durevole, è necessario meditare su queste cose. Solo che ciò va fatto in tempo (ed il tempo è questo) ed in modo serio, costruttivo, non formalistico, va fatto non per cercare un pretesto per fermarsi, ma per costruire insieme la solida piattaforma di una lunga ed efficace azione di Governo.</p><p class="paragraph" data-counter="11" id="p-11">Sono lusingato che, a questo proposito, l’Onorevole <span about="https://w3id.org/moro/enoam/data/141300/v1/mention-46" class="mention person" id="mention-46" property="dcterms:references" resource="https://w3id.org/moro/enoam/data/arnaldo-forlani" typeof="deo:Reference">Forlani</span> mi abbia testualmente citato e non dubito che egli abbia accolto non solo le mie parole, ma anche lo spirito che le ha dettate, spirito di fiducia e richiamo appassionato a comuni e pesanti responsabilità.</p><p class="paragraph" data-counter="12" id="p-12">E vorrei chiarire al Corriere della Sera che queste condizioni o modalità io non sono disposto a lasciarle cadere per strada, perché le ritengo essenziali ad evitare la confusione e, in essa, il crollo definitivo della politica di centro sinistra e i rischi gravi per la democrazia italiana<sup><sup><a href="#curatornote-6" id="curatornote-ref-6">[6]</a></sup></sup>. Non è mia abitudine parlare solo per gioco. E perché le mie parole non siano equivoche, ribadisco che tutto questo non comporta che i comunisti, come del resto ogni opposizione, siano ridotti in una condizione nella quale un civile discorso sia precluso. Alla serietà rigorosa della distinzione deve corrispondere la naturale dialettica democratica, promossa senza alcun complesso di inferiorità.</p><p class="paragraph" data-counter="13" id="p-13">Vorrei solo per un momento accennare al dibattito in corso sui contenuti, aperto dall’On. <span about="https://w3id.org/moro/enoam/data/141300/v1/mention-67" class="mention person" id="mention-67" property="dcterms:references" resource="https://w3id.org/moro/enoam/data/ugo-la-malfa" typeof="deo:Reference">La Malfa</span><sup><sup><a href="#curatornote-7" id="curatornote-ref-7">[7]</a></sup></sup>, e condotto innanzi dall’On. <span about="https://w3id.org/moro/enoam/data/141300/v1/mention-64" class="mention person" id="mention-64" property="dcterms:references" resource="https://w3id.org/moro/enoam/data/francesco-de-martino" typeof="deo:Reference">De Martino</span><sup><sup><a href="#curatornote-8" id="curatornote-ref-8">[8]</a></sup></sup> e da altri in modo significativo<sup><sup><a href="#curatornote-9" id="curatornote-ref-9">[9]</a></sup></sup>. Si tratta di un vero approfondimento programmatico, della democratica elaborazione di una politica globale, e perciò programmata, che assicuri la ripresa e lo sviluppo economico, dia la giusta parte agli indispensabili investimenti, equilibrii consumi pubblici e consumi privati, collochi le riforme, ad un tempo, nel quadro del progresso economico e di quello sociale e civile. Fin qui non si sono avvertite dissonanze di fondo. Ma alla chiarezza delle prospettive deve corrispondere il coraggio dei comportamenti. È una questione di volontà politica, la quale ha bisogno però di un consenso, tale da estendere a tutti i livelli le necessarie assunzioni di responsabilità. Il tipo di rappresentanza sociale assicurata dal Governo appare così in tutta la sua importanza. La formula conta. Lo schieramento delle forze politiche non è indifferente. La preparazione e la celebrazione del Congresso costituiscono dunque occasione per un ampio dibattito tra noi, che coinvolgerà tutte le forze politiche e quelle, in ispecie, sulle quali ricadono le maggiori responsabilità. Eventuali incomprensioni in seno alla <span about="https://w3id.org/moro/enoam/data/141300/v1/mention-38" class="mention organization" id="mention-38" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span> potranno essere chiarite e definita meglio l’area del dissenso e quella del consenso in uno sviluppo che noi ci auguriamo intervenga, per rendere più unitaria la <span about="https://w3id.org/moro/enoam/data/141300/v1/mention-39" class="mention organization" id="mention-39" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span>, nel rispetto della sua natura e dei suoi compiti storici. A questo confronto parteciperemo nella nostra autonomia e responsabilità, ricordando con amichevole cordialità coloro che ci sono o ci sono stati vicini ed hanno condiviso le nostre preoccupazioni ed i nostri obiettivi, ed insieme guardando con attenzione e rispetto a quanti vogliano concorrere per dare unità vera ed autentica iniziativa alla <span about="https://w3id.org/moro/enoam/data/141300/v1/mention-40" class="mention organization" id="mention-40" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span>. Pensiamo ad un modo di essere del <span about="https://w3id.org/moro/enoam/data/141300/v1/mention-23" class="mention organization" id="mention-23" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Partito</span> per il quale strutture feudali vengano messe in crisi, la diversità di valutazioni politiche non costituisca una invalicabile barriera, la grandezza dei rischi e dei compiti induca a valorizzare tutta intera la <span about="https://w3id.org/moro/enoam/data/141300/v1/mention-41" class="mention organization" id="mention-41" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span>, rendendone possibile uno sforzo concorde ed estremamente efficace. Questo sforzo, dobbiamo persuadercene tutti, è indispensabile per superare la grande crisi, non solo economica, ma sociale, politica e di valori umani che pesa oggi sull’<span about="https://w3id.org/moro/enoam/data/141300/v1/mention-72" class="mention place" id="mention-72" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>. A questo fine è importante che la <span about="https://w3id.org/moro/enoam/data/141300/v1/mention-42" class="mention organization" id="mention-42" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span> conservi tutta la sua forza ed autorità. Le vicende di questi ultimi tempi dimostrano che non c’è equilibrio possibile nel Paese, che non c’è sicurezza per il popolo italiano, se la <span about="https://w3id.org/moro/enoam/data/141300/v1/mention-43" class="mention organization" id="mention-43" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">DC</span> non sia al suo posto e con la sua funzione. Tanto è importante questo modo di essere proprio della situazione italiana, che nei momenti cruciali – e lo abbiamo visto – ci si affida a noi anche a prescindere dal contenuto della nostra politica. Ci si affida per un istintivo bisogno di difesa. Ma di questa fiducia, per così dire, naturale non dobbiamo abusare. Essa deve stimolare a riprendere pienamente in mano il corso degli avvenimenti ed il nostro destino. In realtà c’è per noi, accanto alla funzione di garanzia, anche una, essenziale, di sviluppo democratico e di progresso civile. Essa si è accentuata con l’evoluzione dei tempi. Anche le alleanze politiche debbono corrispondervi. Ma non esse soltanto. È in gioco soprattutto la nostra profonda consapevolezza di essere un grande <span about="https://w3id.org/moro/enoam/data/141300/v1/mention-24" class="mention organization" id="mention-24" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Partito</span> democratico e popolare, teso a cogliere ogni moto della società, ogni esigenza degli uomini, ogni spinta in avanti. Guai se per stanchezza ci limitassimo alla stabilizzazione. Durerebbe qualche mese o qualche anno. Ma ci sfuggirebbe, con una probabile gravissima crisi, l’anima del Paese in un momento di svolta, spirituale e politica, a livello mondiale. Malgrado tutto sono convinto che non vi sarà rinunzia e che faremo, ancora una volta, tutto il nostro dovere.</p><ol id="curatorNotes"><li about="https://w3id.org/moro/enoam/data/141300/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Il riferimento è alla decisione, da tempo caldeggiata da Moro, che per questo aveva lungamente polemizzato con Forlani, di stralciare la norma del <em>quorum</em>, con la quale si era stabilita la necessità che una lista raggiungesse il 15% perché fosse rappresentata in Consiglio nazionale. <a href="#curatornote-ref-1">↑</a></li><li about="https://w3id.org/moro/enoam/data/141300/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Arnaldo Forlani (1925-), esponente politico della Democrazia cristiana, dal 9 novembre 1969 ne era segretario politico. <a href="#curatornote-ref-2">↑</a></li><li about="https://w3id.org/moro/enoam/data/141300/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Giulio Andreotti (1919-2013), esponente politico della Democrazia cristiana, dal 26 giugno guidava il suo secondo governo. <a href="#curatornote-ref-3">↑</a></li><li about="https://w3id.org/moro/enoam/data/141300/v1/curatornote-4" id="curatornote-4" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Leopoldo Elia (1925-2008), giurista ed esponente del gruppo dossettiano della Democrazia cristiana, dal 1963 era docente di diritto costituzionale presso l’Università degli Studi di Torino. <a href="#curatornote-ref-4">↑</a></li><li about="https://w3id.org/moro/enoam/data/141300/v1/curatornote-5" id="curatornote-5" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Il 9 febbraio, nel suo intervento al Consiglio nazionale, Leopoldo Elia aveva tra l’altro affermato: «Fra gli equivoci che è opportuno dissipare, vi è anche quello per cui in ordine al problema elettorale si è confuso quello che è stato definito un dialogo con un mandato, e si è ritenuto che l’attuale formula di governo, corrispondesse a una volontà del corpo elettorale. Questa precisa risposta invece non è stata, e non può esserci in un sistema, come quello italiano, proporzionale e non bipartitico. D’altra parte insistere su quell’equivoco implica gravissime conseguenze sul piano costituzionale: giacché, se la teoria del mandato – che precluderebbe la formazione di un governo con il Partito socialista, ed addirittura imporrebbe a questo punto di restare all’opposizione – fosse vera, ciò avrebbe da un lato, come conseguenza, precisi vincoli in ordine al conferimento degli incarichi governativi, e giustificherebbe, dall’altro, le tesi relative alla necessità di uno scioglimento anticipato delle Camere, ove si volesse ricorrere ad altre formule governative, secondo quanto sostengono il Partito liberale ed altre forze politiche [...]». <a href="#curatornote-ref-5">↑</a></li><li about="https://w3id.org/moro/enoam/data/141300/v1/curatornote-6" class="" id="curatornote-6" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> In un editoriale di Gianfranco Piazzesi, il «Corriere della Sera» aveva notato che nella sua relazione Forlani aveva «abilmente ripetuto le stesse parole usate da Moro nel settembre scorso, ma con accenti e finalità ben diversi», quella cioè di depotenziare le posizioni morotee. Cfr. G. Piazzesi, <em>Le sinistre deluse</em>, in «Corriere della Sera», 9 febbraio 1973. <a href="#curatornote-ref-6">↑</a></li><li about="https://w3id.org/moro/enoam/data/141300/v1/curatornote-7" id="curatornote-7" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Ugo La Malfa (1903-1979), economista e segretario del Partito repubblicano italiano.  <a href="#curatornote-ref-7">↑</a></li><li about="https://w3id.org/moro/enoam/data/141300/v1/curatornote-8" id="curatornote-8" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Francesco De Martino (1907-2002), giurista ed esponente politico del Partito socialista italiano, di cui era tornato a essere segretario nel novembre 1972. <a href="#curatornote-ref-8">↑</a></li><li about="https://w3id.org/moro/enoam/data/141300/v1/curatornote-9" id="curatornote-9" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Nelle settimane precedenti, De Martino e La Malfa si erano pubblicamente confrontati sul tema della programmazione economica nel contesto della crisi che le turbolenze monetarie avevano aggravato. <a href="#curatornote-ref-9">↑</a></li></ol></body></html>