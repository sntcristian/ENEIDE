<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.187" name="dcterms.relation"/><meta content="10.48678/unibo/aldomoro1.3.2.187" name="dcterms.identifier"/><meta content="Moro, Aldo, [Resoconto del discorso tenuto in provincia di Bari per l'inaugurazione di alcune opere pubbliche], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.187." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Resoconto del discorso tenuto in provincia di Bari per l'inaugurazione di alcune opere pubbliche</title>
<div id="mentionMeta"><meta about="https://w3id.org/moro/enoam/data/bari" typeof="dcterms:Location"/><meta about="https://w3id.org/moro/enoam/data/bari" content="Bari" property="rdfs:label"/><meta about="https://w3id.org/moro/enoam/data/bari" property="owl:sameAs" resource="http://www.wikidata.org/entity/Q3519"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Resoconto del discorso tenuto in provincia di Bari per l'inaugurazione di alcune opere pubbliche </h1><p class="paragraph" data-counter="1" id="p-1">L’on. Aldo Moro, parlando in provincia di <span about="https://w3id.org/moro/enoam/data/132187/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/bari" typeof="deo:Reference">Bari</span> in occasione della inaugurazione di alcune opere pubbliche, ha posto in rilievo il costante progresso del Mezzogiorno, nel quadro di una azione economica programmata, la quale ha come obiettivo primario il superamento degli squilibri che rendono ancora ingiustamente diseguale, sul piano economico e sociale, la vita della comunità nazionale.</p><p class="paragraph" data-counter="2" id="p-2">Volere l’elevazione del Mezzogiorno non significa compromettere il livello di vita civile, ed anzi il progresso nelle zone più industriose e più prospere del Paese. Uno sviluppo globale è infatti condizione per il raggiungimento delle mete ambiziose, ma doverose di benessere e di giustizia nelle Regioni meridionali. D’altro canto, solo il superamento delle sacche di depressione economica e sociale può assicurare normalità e stabilità al Paese nel suo insieme. Sostenuto da questa visione, che non permette di trascurare nessuno e vuole giustizia per tuti, il Governo ha sempre operato con grande obiettività. Ed obiettività ed attenzione per tutti sono appunto l’essenza della programmazione.</p><p class="paragraph" data-counter="3" id="p-3">Siamo stati giusti anche in questi giorni, ha proseguito il Presidente del Consiglio, quando abbiamo dovuto procedere alla revisione di alcune strutture economiche del Paese, per evitare che una nostra fondamentale attività industriale, quella cantieristica, deperisse fino all’esaurimento in un sistema di economia aperte qual è e non può non essere il nostro. Condizione, questa, essenziale per la vitalità della nostra economica, che sarebbe irrimediabilmente compromessa da artificiose protezioni, alla lunga insostenibili, e dalla perdita della sua forza competitiva. Abbiamo operato dopo attenta meditazione, senza lascarci sorprendere dagli avvenimenti, e guardando lontano, con lucida visione delle cose, com’è dovere del Governo, che non può vivere alla giornata, ma deve sempre proiettarsi responsabilmente verso l’avvenire, anche se sarebbe più comodo fare il contrario. In questo riordinamento abbiamo ad un tempo garantito i livelli di occupazione, e desidero ribadirlo fermamente, e posto le premesse per un ulteriore sviluppo su basi più razionali e più sane. Ci rendiamo conto di alcune reazioni psicologiche e di alcuni problemi umani. Ma, ripeto, abbiamo fatto il nostro dovere, abbiamo garantito i veri interessi delle categorie lavoratrici e della Nazione. Operare diversamente, avrebbe significato ingannare i lavoratori, assicurando una breve tregua cui sarebbe seguito un amaro risveglio.</p><p class="paragraph" data-counter="4" id="p-4">Ed abbiamo pensato, in una visione equilibrata ed attenta, alle grandi città, che sono tanta parte nella vita della Nazione. Abbiamo fatto quel che era giusto fare ed abbiamo frenato le contestazioni e le delusioni che da altre parti, in lunga e paziente attesa, avrebbero potuto manifestarsi. Desidero sottolinearlo, parlando nel Mezzogiorno d’<span about="https://w3id.org/moro/enoam/data/132187/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>.</p><p class="paragraph" data-counter="5" id="p-5">Ebbene, vorremmo chiedere a tutti, in questo momento di avere la stessa visione equilibrata e serena che ha ispirato il Governo. Vorremmo chiedere a tutte le categorie di perseguire con civile maturità i loro legittimi interessi, ma di considerare insieme gl’interessi degli altri e quelli generali del Paese. Solo questa visione d’insieme, nella quale c’è posto per sé e per gli altri e che consente di affrontare nella loro complessità i problemi nazionali, è prova ed espressione di una vera democrazia, la quale faccia progredire l’<span about="https://w3id.org/moro/enoam/data/132187/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> senza prepotenze e senza trascuranze.</p></body></html>