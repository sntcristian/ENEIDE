<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ wdt: http://www.wikidata.org/prop/direct/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.051" name="dcterms.relation"/><meta content="10.48678/unibo/aldomoro1.2.1.051" name="dcterms.identifier"/><meta content="Moro, Aldo, I problemi della scuola, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.051." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>I problemi della scuola</title>
<div id="mentionMeta"><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/><meta about="https://w3id.org/moro/enoam/data/giorgio-la-pira" typeof="foaf:Person"/><meta about="https://w3id.org/moro/enoam/data/giorgio-la-pira" content="Giorgio La Pira" property="rdfs:label"/><meta about="https://w3id.org/moro/enoam/data/giorgio-la-pira" property="owl:sameAs" resource="http://www.wikidata.org/entity/Q543393"/><meta about="https://w3id.org/moro/enoam/data/giorgio-la-pira" content="giorgio-la-pira" property="wdt:P1986"/><meta about="https://w3id.org/moro/enoam/data/giorgio-la-pira" content="La, Pira, Giorgio" property="skos:prefLabel"/></div>

<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>I problemi della scuola</h1><p class="paragraph" data-counter="1" id="p-1">Si discute in questi giorni nella prima sottocommissione per la costituzione il tema della scuola. È un argomento di vitale importanza al quale il partito della <span about="https://w3id.org/moro/enoam/data/121051/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">democrazia cristiana</span> ha dedicato sin da principio tutta la sua attenzione, sollecito com’è del bene del paese (la cui rinascita in tanta parte è condizionata dal rifiorire della cultura) e della libertà umana che in questo campo ha così larghe possibilità di svolgersi fecondamente. </p><p class="paragraph" data-counter="2" id="p-2">L’arte e la scienza sono libere e liberi sono i loro insegnamenti. Su questo punto, secondo quanto è dato presumere, dovrebbe esservi il consenso unanime di partiti e di uomini, i quali, avendo tutti la stessa aspirazione verso una vita libera e liberi ordinamenti ed operando in sede politica per promuoverli, non possono certo rifiutarsi di riconoscere questa nobilissima e caratteristica forma di espansione e comunicazione del pensiero. </p><p class="paragraph" data-counter="3" id="p-3">Ma il problema con ciò non è risolto, perché l’affermata libertà di insegnare si tenta talvolta di conciliare, in adesione a particolari intuizioni del mondo, con il monopolio o, quanto meno, con una spiccata preminenza dello Stato in materia di istruzione e di educazione. Noi invece, mentre con assoluta sincerità e senza alcuna riserva mentale, accogliamo quel principio, tanto più prezioso e caro dopo le costrizioni ideologiche del fascismo, domandiamo che si dia ad esso la più coerente, completa e concreta attuazione, riconoscendo che lo sviluppo della cultura, interesse supremo per il singolo e per la società, non è compatibile con alcun monopolio burocratico, sia pur ridotto o velato in omaggio ad una realtà politica ed umana piena di significato. </p><p class="paragraph" data-counter="4" id="p-4">E ciò per mille buone ragioni teoriche che non è facile enunciare nel breve corso di un articolo, per la recente e bruciante esperienza di una dittatura che nella scuola si servì largamente per la sua inumana politica di potenza (e giovani vite sono ora spezzate, perché vittime di quella deformazione), per l’impossibilità di concepire lo Stato come organo preminente di civiltà e di cultura. </p><p class="paragraph" data-counter="5" id="p-5">Di fronte allo Stato c’è la libera iniziativa umana, incoercibile, quando tocchi materie di così delicato significato spirituale: c’è la libertà naturale responsabile del primo naturale educatore del fanciullo; c’è, come un limite insuperabile, la stessa struttura democratica dello Stato, la quale deve piegarlo a riconoscere con il più largo respiro iniziative di istruzione ed educazione che si svolgono libere e meritano, nella maggior parte dei casi, la più completa fiducia. </p><p class="paragraph" data-counter="6" id="p-6">Noi affermiamo perciò che lo Stato, quale organo fondamentale della vita associata, soddisfa l’interesse allo sviluppo della cultura, sia organizzando scuole proprie, sia assicurando condizioni di libertà ed efficienza per le iniziative d’istruzione di enti o di singoli. </p><p class="paragraph" data-counter="7" id="p-7">Indubbiamente lo Stato ha da vigilare sul buon andamento degli studi, ma questo potere investe non meno la scuola statale che quella non statale e dev’essere condotto senza alcuna preconcetta sfiducia ed evitando ogni odiosità «ed anche larvata» vessazione. </p><p class="paragraph" data-counter="8" id="p-8">S’intende poi che allo Stato riconosciamo, come supremo garante degli interessi collettivi, quei poteri di imparziale controllo per ogni specie di scuola in ordine all’ammissione agli studi superiori ed alle abilitazioni professionali, così come vogliamo la scuola aperta a tutti i capaci, senza altra condizione che l’attitudine ed il profitto. </p><p class="paragraph" data-counter="9" id="p-9">Questa posizione, chiara ed onesta, noi sosterremo con il maggior vigore, assumendo le nostre responsabilità ed invitando tutti, partiti ed uomini, ad assumere le loro. </p><p class="paragraph" data-counter="10" id="p-10">Combattiamo per una causa di libertà, che è giusta prima di essere utile, e rendiamo un servizio a tutti gli uomini liberi desiderosi di trovare nel nuovo Stato democratico una sfera di effettiva autonomia, di fronte alla quale esso stia – ed è altissima funzione etica –, come garante imparziale, sicuro, pieno di rispetto. </p><p class="paragraph" data-counter="11" id="p-11">Nel chiedere questo riconoscimento, che riguarda una cosa preziosa per il popolo italiano e per la sua grande maggioranza di credenti, abbiamo veramente la coscienza tranquilla. Sappiamo che nel mondo è un fermento di cose nuove, un avanzare faticoso, ma netto e sicuro, di una civiltà del lavoro, che noi sappiamo essere, nei suoi moventi profondi e nella sua meta ultima cristiana. In quanto si è espresso nella elaborazione della nuova carta costituzionale, questo nuovo mondo di giustizia, di benessere, di eguaglianza non finta di valore ci ha trovati sempre fervidamente consenzienti e pronti a favorirne l’avvento. Era da ultimo un democratico cristiano, l’on. <span about="https://w3id.org/moro/enoam/data/121051/v1/mention-1" class="mention person" id="mention-1" property="dcterms:references" resource="https://w3id.org/moro/enoam/data/giorgio-la-pira" typeof="deo:Reference">La Pira</span><sup><a href="#curatornote-1" id="curatornote-ref-1">[1]</a></sup>, il quale domandava che al lavoro fosse riconosciuta una posizione preminente nelle strutture economiche, sociali e politiche, e che esso fosse il fondamento della democrazia italiana. E noi abbiamo voluto questa come altre norme arditamente novatrici. Oggi chiediamo – ed attendiamo con fiducia – che questa rivendicazione di libertà trovi consensi ed appoggi egualmente leali e fervidi. Si potrà dire allora che giustizia e libertà sono ideali indissolubilmente congiunti.</p><ol id="curatorNotes"><li about="https://w3id.org/moro/enoam/data/121051/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Nell’articolo compare, per un evidente errore di stampa, il nome “La Pisa”. Il riferimento è chiaramente a Giorgio La Pira (1904-1977), docente universitario, politico, deputato all’Assemblea costituente per il gruppo democratico cristiano. Si veda la voce del DBI, a firma Bruna Bocchini Camaiani, vol. 63, 2004. <a href="#curatornote-ref-1">↑</a></li></ol></body></html>