<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ wdt: http://www.wikidata.org/prop/direct/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.182" name="dcterms.relation"/><meta content="10.48678/unibo/aldomoro1.2.1.182" name="dcterms.identifier"/><meta content="Moro, Aldo, Osservatorio 1 (dicembre 1947), in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.182." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Osservatorio 1 (dicembre 1947)</title>
<div id="mentionMeta"><meta about="https://w3id.org/moro/enoam/data/arturo-carlo-jemolo" typeof="foaf:Person"/><meta about="https://w3id.org/moro/enoam/data/arturo-carlo-jemolo" content="Arturo Carlo Jemolo" property="rdfs:label"/><meta about="https://w3id.org/moro/enoam/data/arturo-carlo-jemolo" property="owl:sameAs" resource="http://www.wikidata.org/entity/Q3624507"/><meta about="https://w3id.org/moro/enoam/data/arturo-carlo-jemolo" content="arturo-carlo-jemolo" property="wdt:P1986"/><meta about="https://w3id.org/moro/enoam/data/arturo-carlo-jemolo" content="Jemolo, Arturo, Carlo" property="skos:prefLabel"/></div>

<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/ doco: http://purl.org/spar/doco/"><h1>Osservatorio 1 (dicembre 1947)</h1><p class="paragraph" data-counter="1" id="p-1">In «Comunità»<sup><a href="#curatornote-1" id="curatornote-ref-1">[1]</a></sup> del 29 novembre u.s. <span about="https://w3id.org/moro/enoam/data/121182/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/arturo-carlo-jemolo" typeof="deo:Reference">A.C. Jemolo</span><sup><a href="#curatornote-2" id="curatornote-ref-2">[2]</a></sup>, in un articolo acuto e senza indulgenze, tratta del fatale declino del nazionalismo, rilevando quanto già si notava su queste stesse colonne circa il prevalere nel nostro tempo di affinità ideologiche su quelle che nascono dalla indiscriminata appartenenza ad una comunità nazionale. «<span about="https://w3id.org/moro/enoam/data/121182/v1/quote-0" class="quote" id="quote-0" typeof="doco:TextChunk">Solo più ancora che un fanatico – osserva l’illustre Autore – un pazzo può preferire di morire ucciso dai suoi connazionali o di languire in un campo di concentramento, di vedere proscritte le opere che ama, bandita ed irrisa quella che è per lui la verità morale, anziché vedere diminuita la sovranità del suo Stato, l’autonomia ed il prestigio del Governo che lo incarna</span>». Così i motivi ideologici prendono il sopravvento sulle affinità tradizionali della lingua e della storia in un fenomeno così costante, imponente e certo che conviene, più che spiegarlo e giustificarlo, vederne le conseguenze, ed i rimedi. I rimedi, si diceva, perché, pur avendo questo caratteristico fenomeno del nostro tempo, un umanissimo significato come riscatto da indiscriminate ed irrazionali soggezioni, esso pure finisce per proporre un problema di convivenza, un problema urgente e bruciante, per il fatto che prospetta barriere non più facilmente valicabili che non siano quelle degli Stati estranei ed ostili. Barriere, si rifletta, esse pure difese spesse volte da eserciti. Resta valido perciò il nostro richiamo al doveroso approfondimento della verità, il quale dia a tutti gli uomini di buona volontà una base solida di intesa e di convivenza, mentre si impone per un altro verso una rigorosa discriminazione di quei motivi non politici, intorno ai quali la reciproca tolleranza è difficile e spesso ingiusta. Un avvenire di pace nel mondo dipende quindi in larghissima misura da una autentica rinascita democratica, di quella democrazia tradizionale ed occidentale, come si usa dire, che, se non è tutto, è però una base indispensabile per un libero e degno progresso dei popoli.</p><ol id="curatorNotes"><li about="https://w3id.org/moro/enoam/data/121182/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> «Comunità», rivista di cultura e politica fondata da Adriano Olivetti nel 1946.  <a href="#curatornote-ref-1">↑</a></li><li about="https://w3id.org/moro/enoam/data/121182/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Arturo Carlo Jemolo (1891-1981), giurista, storico, docente di Diritto ecclesiastico. Si veda la voce per il DBI, a firma Francesco Margiotta Broglio, vol. 62, 2004. L’articolo citato è A.C. Jemolo, <em>Fine del Nazionalismo</em>, «Comunità», a. II, n. 24, 29 novembre 1947.  <a href="#curatornote-ref-2">↑</a></li></ol></body></html>