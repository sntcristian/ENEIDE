<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro2.4.0.001" name="dcterms.relation"/><meta content="10.48678/unibo/aldomoro2.4.0.001" name="dcterms.identifier"/><meta content="Moro, Aldo, Aldo Moro - Lezioni di Diritto e Procedura Penale., in Aldo Moro, Edizione Nazionale delle Opere di Aldo Moro, Sezione 2, Opere Giuridiche, Vol. 4, Le lezioni di istituzioni di diritto e procedura penale, a cura di Francesco Carlo Palazzo, edizione e nota storico-critica di Sofia Confalonieri, Bologna, Università di Bologna, 2024. DOI: https://doi.org/10.48678/unibo/aldomoro2.4.0.001." name="dcterms.bibliographicCitation"/><meta content="Edizione Nazionale delle Opere di Aldo Moro, Opere Giuridiche, Le lezioni di istituzioni di diritto e procedura penale, 2024" name="description"/><title>ALDO MORO</title>
<div id="mentionMeta"><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

<div id="footnoteMeta"><meta about="https://w3id.org/moro/enoam/data/aldo-moro" typeof="foaf:Person"/><meta about="https://w3id.org/moro/enoam/data/aldo-moro" content="Aldo Moro" property="rdfs:label"/><meta about="SofiaConfalonieri" typeof="foaf:Person"/><meta about="#SofiaConfalonieri" content="Sofia Confalonieri" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/">

  <h1 class="title-1">Aldo Moro - Lezioni di Istituzioni di diritto e procedura penale tenute nella Facoltà di Scienze Politiche dell’Università degli Studi di Roma<sup><a href="#curatornote-1" id="curatornote-ref-1">[1]</a></sup></h1>

  <h2 class="chapter" data-content="La pena e le altre sanzioni giuridiche" id="chapter-1">PARTE PRIMA</h2>
  <h1>LA PENA E LE ALTRE SANZIONI GIURIDICHE</h1>

  <h2>Capitolo Primo</h2>
  <h2>LA PENA</h2>
  <h2>SEZIONE PRIMA</h2>
  <h2>La natura della pena</h2>

  <p class="paragraph" data-counter="1" id="p-1">Sommario: 1. Premesse sul tema. - 2. La differente natura delle misure di sicurezza rispetto alla pena (<em>rinvio</em>). - 3. Le categorie del bene e del male come fondamento della vita morale e del diritto penale. - 4. La concezione etico-retributiva della pena. - 5. La concezione preventiva e la difesa sociale come espressioni di rifiuto della libertà dell’uomo.</p><p>1. Premesse sul tema<sup><a href="#moronote-1" id="moronote-ref-1">[I]</a></sup></p><p class="paragraph" data-counter="2" id="p-2">Nel corso delle precedenti lezioni, ci siamo soffermati sulla particolare natura del diritto penale. Se — abbiamo osservato — nel diritto penale la risposta è così severa, così personale, così passionale, ciò avviene perché nel diritto penale sono in gioco interessi sociali di carattere primario, interessi sociali i quali meritano una protezione che si esplica, appunto, attraverso un fenomeno complesso e passionale come la pena.</p><p class="paragraph" data-counter="3" id="p-3">Ora, dopo avere utilizzato una prima nozione della pena per identificare, cominciare ad identificare, nella sua specificità, il diritto penale, dobbiamo cercare di chiarire qual è, a nostro avviso, la natura e la funzione della pena.</p><p class="paragraph" data-counter="4" id="p-4">Naturalmente, esponendo una concezione, una concezione classica, concezione fondata su alti valori morali, ma nella consapevolezza che questa concezione non è l’unica che sia stata fatta valere, non è l’unica che possa essere fatta valere. E, infatti, nello svolgimento delle nostre lezioni, oltre che enunciare qual è, a nostro avviso, la natura della pena, dedicheremo anche alcune osservazioni a concezioni diverse da quella da noi accolta. Concezioni che noi possiamo contestare, ma naturalmente rispettando questa elaborazione scientifica che si contrappone alla nostra, dando alla pena un diverso significato: un significato preventivo invece che un significato repressivo.</p><p class="paragraph" data-counter="5" id="p-5">Ecco, allora, in questa indagine sulla pena, possiamo cominciare con il constatare che cosa è concretamente la pena, in che cosa la pena, come fenomeno sociale, si risolve. Si risolve in una condizione particolare del soggetto, nell’ambito della società nella quale è inserito. È un modo di essere del soggetto, è un modo di essere che trova il suo fondamento nella legge, che si esplica, si determina, si realizza nella vita sociale, in quanto c’è una norma di legge che prevede e promuove l’instaurazione della condizione sociale, tutta particolare, nella quale consiste la pena, nella quale consiste l’essere soggetto alla pena. E, dicendo qualche parola in più, andando un pochino a fondo nella chiarificazione del fenomeno, possiamo dire che questa condizione sociale nella quale si risolve la pena è una condizione di diminuita, di limitata libertà del soggetto, cioè qualche cosa che riguarda la persona (come abbiamo accennato prima), riguarda la persona in sé, non il suo patrimonio, non la sua estrinsecazione patrimoniale; riguarda la persona con le sue caratteristiche di consapevolezza, di responsabilità, di libertà.</p><p class="paragraph" data-counter="6" id="p-6">Quindi, quando diciamo che la pena è un modo speciale di essere del soggetto nella vita sociale, diciamo che questo modo speciale di essere del soggetto si risolve in un’alterazione del suo stato di libertà. Il soggetto, cioè, invece che garantito proprio nella sua libertà, com'è nella vita sociale, in forza del diritto, diventa diminuito nella sua libertà. Non quindi una libertà garantita ma una limitazione di libertà imposta.</p><p class="paragraph" data-counter="7" id="p-7">Questo è il dato della pena, del quale è subito possibile cogliere l’aspetto negativo della situazione.</p><p class="paragraph" data-counter="8" id="p-8">Nella vita sociale si può essere realizzando dei vantaggi, collocandosi in una situazione positiva, e in tanta parte la vita sociale è, appunto, garanzia di queste posizioni di vantaggio. Nella vita sociale si può essere anche in posizioni svantaggiose, si può essere collocati necessariamente in posizioni svantaggiose.</p><p class="paragraph" data-counter="9" id="p-9">Questo non vuol dire ancora essere soggetti ad una sanzione.</p><p class="paragraph" data-counter="10" id="p-10">Anche un soggetto il quale sia obbligato, in contrapposto al soggetto il quale è avvantaggiato, è investito di un diritto; anche la posizione di soggetto obbligato è una posizione di subordinazione, è una posizione di rinuncia, è una posizione di svantaggio in funzione del diritto dell’altro soggetto che deve essere garantito, e può essere garantito, solo in ragione della limitazione accettata, dello svantaggio acquisito del soggetto obbligato.</p><p class="paragraph" data-counter="11" id="p-11">Nella pena non si tratta propriamente di un obbligo; non si tratta, cioè, di una subordinazione primaria di un interesse all’altro nell’ambito della vita sociale, ma si tratta di una limitazione secondaria, di una posizione svantaggiosa, indirizzata a restaurare l’ordine delle cose, cioè, precisamente, a restaurare l’adempimento dell’obbligo che non vi è stato da parte del soggetto.</p><p class="paragraph" data-counter="12" id="p-12">La pena è, quindi, una posizione svantaggiosa tanto quanto era svantaggioso l’obbligo che incombeva sul soggetto e che il soggetto non ha adempiuto. Se il soggetto doveva rispettare la vita dell’altro e non l’ha rispettata; doveva subordinare i propri interessi al sacrosanto interesse dell’altro all’integrità della vita, e non lo ha fatto: subentra la pena che realizza per lui, necessariamente, una posizione di svantaggio, una posizione di limitazione che ricostituisce quel rapporto tra interessi diversi, tra posizioni diverse che, nel gioco del diritto e dell’obbligo, si cercava di stabilire. Non si è riusciti a farlo perché l’obbligo non è stato adempiuto: subentra la pena che stabilisce una posizione di svantaggio, una posizione di subordinazione di interessi. E, quindi, questa posizione, possiamo dire negativa, è una posizione che è appresa dal soggetto nella sua negatività: per questo si dice giustamente, della pena, che essa ha carattere afflittivo, cioè comporta una limitazione, comporta una stretta per il soggetto. Una stretta che non è accettata volentieri dal soggetto, che è subita e che è acquisita dal soggetto proprio come un elemento negativo del quale egli si duole.</p><p class="paragraph" data-counter="13" id="p-13">Mentre il soggetto si espande, si afferma nella sua dignità quando si trova a godere di un diritto e, quindi, a vedere soddisfatto un interesse, così, invece, il soggetto, in questo caso, nel quale sopporta una limitazione, l’apprende come, appunto, una limitazione della sua personalità, [quindi] la apprende come qualche cosa che viene inflitta a lui e della quale egli è afflitto; qualche cosa che quindi egli accoglie, subendola, nella sua negatività e subendola senza soddisfazione, con spirito di rinuncia, con spirito di sacrificio.</p><p class="paragraph" data-counter="14" id="p-14">Questa è la tipica afflizione nella quale consiste una pena, questa limitazione sentita, appunto, come limitazione sgradevole da parte del soggetto.</p>

  <h2>2. La differente natura delle misure di sicurezza rispetto alla pena (<em>rinvio</em>)</h2>
  <p class="paragraph" data-counter="15" id="p-15">Ora, però, possiamo dire che situazioni di afflizione, situazioni limitative, situazioni svantaggiose per il soggetto, situazioni, cioè, che egli non accetta di buon grado, ma subisce come qualche cosa che colpisce la sua personalità, si possono verificare anche al di fuori della irrogazione di una pena. Lo vedremo quando, studiando il nostro sistema di repressione e di prevenzione dei reati, scopriremo che vi è, accanto alla pena, un’altra forma di intervento del potere sociale, una forma di intervento destinata, appunto, a prevenire nei soggetti pericolosi per la collettività, la commissione futura di reati. Quindi, in quei soggetti, lo vedremo meglio, che si possono definire pericolosi, in quei soggetti, dai quali emana un'attitudine a colpire la coesistenza sociale, per questi soggetti pericolosi, vi è una forma di intervento, di intervento preventivo, che si chiama misura di sicurezza.</p><p class="paragraph" data-counter="16" id="p-16">Ora, anche questa misura di sicurezza è di carattere limitativo; anche questa misura di sicurezza, in certo modo, come la pena, consiste in una compromissione della libertà del soggetto e, quindi, anche la misura di sicurezza, in certo modo, viene appresa, viene vissuta dal soggetto come una limitazione, come una posizione negativa nella vita sociale della personalità. E, quindi, in certo senso (dico in certo senso, poi chiariremo meglio la diversità tra i due istituti) è anche essa afflittiva.</p><p class="paragraph" data-counter="17" id="p-17">Se un soggetto, per misura di sicurezza, è inserito per cure opportune, in un manicomio<sup><a href="#moronote-2" id="moronote-ref-2">[II]</a></sup> o in una casa di lavoro dove egli è destinato ad essere rieducato, riformato, privato della sua carica di pericolosità nei confronti della vita sociale, quando questo avviene, la posizione del soggetto che subisce una limitazione [nel manicomio giudiziario o nella casa di lavoro], non è nella sua consistenza, nella sua struttura, cosa molto diversa dalla struttura della pena: limitazione nell’un caso, limitazione nell’altro; disciplina nell’un caso, disciplina nell’altro. Soltanto che in questo caso (della misura di sicurezza, come meglio vedremo poi) la ragione determinante di questa limitazione è una ragione, direi, tecnica, è una ragione di necessità. L’opera di rieducazione, di riforma del soggetto pericoloso che si compie mediante la irrogazione di misure di sicurezza, comporta necessariamente un regime di costrizione, un regime di disciplina, un regime di limitazione della libertà personale, a simiglianza di quanto avviene nella pena. Ma, mentre nella misura di sicurezza questa limitazione è dettata, direi, da una ragione tecnica, da una necessità educativa — senza che con ciò si esprima nessun giudizio negativo sul soggetto, il quale viene curato, viene riformato, viene preparato per stare a suo agio e con vantaggio di tutti nella vita sociale — nella pena, invece, questa limitazione, questo svantaggio, questa afflizione, non sono determinate dalla necessità [direi dalla tecnica] della rieducazione sociale: sono determinate dalla commissione del reato, sono determinate da quel fatto che si è compiuto e in relazione al quale la pena viene irrogata. Quindi, mentre nella misura di sicurezza la costrizione, l’afflizione, la limitazione, sono tutte finalizzate allo svolgimento, al possibile svolgimento, della misura di sicurezza, nella pena queste limitazioni sono finalizzate al reato che è stato compiuto, quindi toccano il passato, riguardano il passato, si ricollegano alla commissione del reato.</p>

  <h2>3. Le categorie del bene e del male come fondamento della vita morale e del diritto penale</h2>
  <p class="paragraph" data-counter="18" id="p-18">E allora noi capiamo, credo, con uno sforzo ulteriore di attenzione, quest'altra caratteristica veramente tipica della pena, la quale non è soltanto un intervento limitativo ed afflittivo da parte del pubblico potere, perché un comportamento limitativo, che crea imbarazzo, che crea disagio, che crea dispiacere nel soggetto, si ha anche nella misura di sicurezza. Ma, invece, nella pena, questo disagio, questa limitazione, questa afflizione sono, per così dire, la risposta che la società dà a quell’atto di ribellione, a quell’atto di disordine, a quel turbamento dei valori della vita sociale nei quali si è concretato il reato. E, quindi, l’afflizione, la limitazione, la non accettazione che si riscontrano nella pena, sono necessari, sono essenziali, sono il modo sacrificale di rispondere della società di fronte ad un atto di ribellione, ad un atto di disordine, ad un momento nel quale il soggetto è uscito dalle regole, dalle essenziali regole sociali, seguendo la sollecitazione del suo egoismo, del suo vantaggio individuale e provocando con ciò un forte turbamento nella vita sociale; un turbamento che si cerca di eliminare, si cerca di placare, proprio stabilendo queste posizioni di limitazione, di svantaggio, di non gradimento del soggetto, nelle quali si concreta la pena. E allora possiamo dire che la pena è tutta proiettata verso il passato, non guarda, in questo primo momento, l’avvenire. Poi vedremo, in seguito, che la pena, oltre che guardare il passato, oltre che guardare il reato, oltre che cancellare il reato, oltre che essere una sofferenza destinata ad espiare il reato compiuto, ha anche, logicamente, una proiezione verso l’avvenire. E questo lo vedremo. Ma, in questo momento, guardiamo della pena la direzione verso il passato.</p><p class="paragraph" data-counter="19" id="p-19">E allora questo ci fa rientrare nell’ambito della vita morale, nell’ambito dei valori della vita morale, nell’ambito delle grandi categorie del bene e del male, che propriamente si ritrovano nella vita morale e sono poi anche più o meno evidenti — ma per quanto riguarda il diritto penale sono molto evidenti — nella vita giuridica. Anzi, proprio quello che c’è di tipico nel diritto penale è l’avvicinarsi di più con i suoi istituti a quelle che sono le categorie fondamentali della vita morale. La categoria fondamentale della vita morale che cos’è? È il bene ed il male, il merito ed il demerito, il premio della coscienza soddisfatta o il tormento della coscienza turbata, inquieta.</p><p class="paragraph" data-counter="20" id="p-20">Questo è la vita morale: è fondata sulla distinzione tra il bene ed il male. Quindi il male è visto come male, come fatto umano negativo, come disvalore nell’ambito della vita umana e della vita sociale.</p><p class="paragraph" data-counter="21" id="p-21">Nel diritto penale, proprio a proposito del reato e della pena, ci ritroviamo di fronte a queste categorie del male, del castigo, del rimprovero, della sanzione. Tutte cose che naturalmente si presentano, come vedremo meglio, molto sfumate fin quando si tratti di altri rami del diritto. Non diremo, infatti, che quando si risarcisce un danno civile si punisce, si rimprovera, si colpisce; diremo che si opera un certo riequilibrio di interessi nell’ambito della vita sociale. Ma quando, invece, siamo di fronte al reato e alla pena, allora veramente possiamo dire che si colpisce, che si rimprovera, che si sanziona, che si qualifica il male come male, cioè il reato come reato, come fatto negativo della vita sociale, e la pena è la negazione del reato, è la cancellazione del reato, è lo sforzo che i valori del bene fanno per raffermarsi nella vita sociale di fronte ad un atto di disordine, di indisciplina morale e sociale quale si verifica nell’ambito del reato. E, quindi, così come io vedo le cose — ma naturalmente si può vederle anche diversamente — [ma come io vedo le cose], vedo questo legame tipico tra diritto e morale: categorie del bene, del male, [della] sanzione giuridica; categorie del bene e del male, [della] sanzione morale. E, quindi, si spiega che volendo qualificare da questo punto di vista la pena come castigo, come sanzione, come risposta, come un male, una limitazione della personalità che risponde al male commesso dal reato, si adoperi una terminologia che ci richiama proprio alla vita morale.</p><h2>4. La concezione etico-retributiva della pena</h2><p class="paragraph" data-counter="22" id="p-22">E allora si dice che questa concezione della pena, come una risposta in termini di bene riaffermato, di ordine sociale riaffermato, a carico del soggetto disordinato, è una concezione [come si dice] etico-retributiva. Così si chiama la concezione della pena proiettata verso il passato e fondata sulle grandi idee del bene e del male, del bene da premiare, del male da colpire, da cancellare: si chiama concezione etico-retributiva. Ciò vuol dire che la afflittività della pena, quel suo carattere negativo, quel suo carattere di svantaggio, che si apprende con dolore da parte del soggetto che ne è afflitto, tutto questo, è in funzione della risposta che la società — depositaria dei criteri di convivenza, dei criteri etico-sociali di convivenza — [la risposta che la società] dà all’atto con il quale le ragioni della convivenza sono rotte e per le quali si presenta una frattura, un disordine, una discontinuità nella vita sociale. Quindi, quel che di negativo c’è nella pena, quel suo carattere afflittivo, significa castigo, significa rimprovero, significa reazione etico-sociale e, quindi, la pena è determinata dalla commissione del reato, segue la pena, segue necessariamente — in forza di un principio giuridico — [segue] proprio alla commissione del reato. La pena rivolta verso il passato, non la pena rivolta verso l’avvenire, rivolta verso la società che è preoccupata della propagazione dei reati, della possibilità del ripetersi dei reati: questa è un’altra esigenza di cui parleremo nella lezione di domani.</p><p class="paragraph" data-counter="23" id="p-23">Ma la pena, nella sua essenza, prima che essere legata al timore della propagazione dei reati, della ripetizione dei reati, prima che essere legata ad una prospettiva a venire, è legata al passato, è legata a quello che è accaduto, come se, esplodendo il reato, l’atto di indisciplina, l’atto di turbamento, di rottura della vita sociale, esplodendo esso, provochi delle ripercussioni fatali che giungono fino alla pena.</p><p class="paragraph" data-counter="24" id="p-24">Una volta posto in essere il disordine sociale, sono messe in moto delle forze di reintegra, delle forze di riconquista, delle forze di correzione che si esprimono, appunto, nella pena; e quello che il reato ha fatto, cioè di venire alla luce nella sua abnormità, nella sua antisocialità [quello che ha fatto il reato], viene cancellato con il castigo della pena, viene cancellato con la riaffermazione del bene, dell’ordine, dell’armonia sociale che fa la pena, concretandosi, naturalmente, in quelle spiacevoli limitazioni della libertà di cui abbiamo parlato, che però vanno viste come mezzo, come strumento necessario per la riaffermazione dei valori della vita sociale.</p><p class="paragraph" data-counter="25" id="p-25">Quindi non è la pena il male per il male, la rinuncia, la limitazione della personalità odiosamente praticata in se stessa.</p><p class="paragraph" data-counter="26" id="p-26">La pena è questa limitazione della personalità finalizzata ad una ragione più alta, che è quella della cancellazione del male, della eliminazione, sul piano ideale, del male che si è verificato nella vita sociale: il male al quale subentra il bene.</p><p class="paragraph" data-counter="27" id="p-27">La pena, con le sue limitazioni, con i suoi svantaggi, è il segno del bene che riprende il suo dominio nella vita umana e nella vita sociale, riprende il suo dominio e cancella il male. Quindi non è una crudeltà, anzi, non può essere una crudeltà, la pena, perché essa è finalizzata ad una riaffermazione del bene nella vita e, quindi, non è male come male, ma limitazione e svantaggio per il bene che rappresenta, per il bene che reintroduce, per l’ordine che ristabilisce nella vita umana e nella vita sociale.</p><p class="paragraph" data-counter="28" id="p-28">In questo senso si dice che la pena è una retribuzione etica, cioè ha le caratteristiche proprie delle sanzioni di carattere morale che sono, appunto, la risposta al male che si è compiuto e, quindi, una limitazione, un rimprovero finalizzato alla riconquista dei valori del bene nella vita umana.</p><p class="paragraph" data-counter="29" id="p-29">Concezione, quindi, <em>etico-retributiva</em> della pena: si ripaga il reato per quello che esso è stato attraverso una pena limitativa della persona, indirizzata a cancellare quello che il reato indebitamente ha voluto.</p>

  <h2>5. La concezione preventiva e la difesa sociale come espressioni di rifiuto della libertà dell’uomo</h2>
  <p class="paragraph" data-counter="30" id="p-30">La concezione avversa della pena è quella che prescinde da questa caratteristica del male introdotto nella vita umana e nella vita sociale.</p><p class="paragraph" data-counter="31" id="p-31">È una concezione che si limita a constatare che c’è del disordine nella vita sociale, ma non vuole qualificare questo disordine come male, come disobbedienza, come disvalore, perché non crede nella responsabilità umana e, quindi, coglie soltanto, dei fenomeni di disordine sociale, la loro consistenza immediata, coglie una personalità disarmonica nella vita sociale, com'è la personalità di colui che commette atti di disordine nella vita sociale. E, quindi, la pena si indirizza, per questa concezione, che noi rispettiamo ma non accettiamo, [si indirizza] all’eliminazione, alla profilassi delle caratteristiche di pericolosità sociale del soggetto, sì da cancellare nel soggetto le radici del disordine sociale, ma non come cosa che sia nella sua coscienza, nella sua responsabilità e che come tale debba essere eliminata, ma come un dato sociale obiettivo.</p><p class="paragraph" data-counter="32" id="p-32">Il disordine nella vita sociale si elimina come? Con una profilassi delle disarmonie sociali, una profilassi che si compie curando, rinnovando i soggetti che recano in sé pericoli per la integrità sociale.</p><p class="paragraph" data-counter="33" id="p-33">Allora, voi capite, qual è il momento discriminante tra le due concezioni, la prima che io ritengo ancora valida e l’altra che rispetto ma che non accetto: il punto discriminante è proprio nel ritenere, o meno, che il fatto che dà origine, che si concreta in disordine della vita sociale, sia un fatto proprio del soggetto, attribuibile al soggetto, rimproverabile al soggetto. Un fatto di cui egli può assumere a giusto titolo la responsabilità o, invece, un fatto obiettivo che si concreta nel soggetto ma di cui egli non assume la responsabilità perché non si può ritenere che egli ne sia autore in senso morale, cioè non si può ritenere che egli ne sia il determinatore, l’origine, colui sul quale ricade la responsabilità del fatto. Quindi, l'elemento discriminante è il concepire il fatto come espressione di libertà e, quindi, come un fatto riprovevole e punibile o, invece, ritenere il fatto espressione di una obbiettiva posizione sociale che non merita rimprovero, che non merita castigo, che merita solo la sollecitudine, che merita solo la cura, che merita solo l’intervento risanatore del potere sociale, attraverso, appunto, le misure di sicurezza. Allora l’origine, la radice delle due diverse concezioni, è l’accettare o meno l’idea che l’uomo sia responsabile delle sue azioni, libero, padrone, determinatore, responsabile delle sue azioni o, invece, ritenere che l’uomo non sia libero, non sia determinatore, non sia padrone, non sia responsabile delle sue azioni.</p><p class="paragraph" data-counter="34" id="p-34">Nel primo caso, concezione morale: si castiga, si punisce, si rimprovera; nel secondo caso, concezione sociale, concezione della difesa sociale: non si castiga, non si rimprovera, non si punisce in senso stretto, ma si interviene per riformare, per modificare la personalità del soggetto, quella personalità che appare, appunto, pericolosa, come possibile autrice di fatti non liberi, di fatti obbiettivi, di fatti sociali, che minacciano l’armonia della società e, quindi, giustificano un intervento risanatore.</p><p class="paragraph" data-counter="35" id="p-35">Quindi, la concezione etico-giuridica della pena, etico-retributiva della pena, è fondata sull’idea del bene e del male; della libertà dell’uomo come colui che sceglie il bene o il male, come colui che fa, assumendone la responsabilità, il bene o il male. La concezione sociale della pena, della sanzione, della misura, come volete chiamarla, è ancorata all’idea della non libertà, della non responsabilità dell’uomo, [è ancorata all’idea] del meccanismo sociale che travolge l’uomo e lo conduce a compiere atti di disarmonia. Egli dev'essere, quindi, modificato ma non deve essere sanzionato, non deve essere rimproverato: non è responsabile in senso stretto delle proprie azioni.</p><p class="paragraph" data-counter="36" id="p-36">Questi sono i criteri fondamentali ridotti, naturalmente, in termini di essenzialità, ai quali si richiamano le due diverse concezioni.</p>

  <h2>SEZIONE SECONDA</h2>
  <h2>La funzione della pena</h2>
  <p class="paragraph" data-counter="37" id="p-37">Sommario: 6. La pena ancorata ad un’intuizione umana e sociale, tipica del mondo morale: l’idea della libertà e della responsabilità della persona come punto di partenza e centro motore del sistema. - 7. I caratteri della pena: a) la personalità. - 8. (...<em>Segue</em>) b) la legalità. 9. - (...<em>Segue</em>) c) la proporzionalità. - 10. La pena di morte. 11. La pena dell’ergastolo.</p>

  <h2>6. La pena ancorata ad un’intuizione umana e sociale, tipica del mondo morale: l’idea della libertà e della responsabilità della persona come punto di partenza e centro motore del sistema<sup><a href="#moronote-3" id="moronote-ref-3">[III]</a></sup></h2>

  <p class="paragraph" data-counter="38" id="p-38">Nella lezione di ieri abbiamo cercato di identificare brevemente, nelle linee essenziali, la natura e la funzione della pena. E, quindi, abbiamo messo in rilievo, come elemento di conoscenza, la circostanza per la quale la pena si rivolge verso il passato, verso la commissione del reato.</p><p class="paragraph" data-counter="39" id="p-39">La pena, cioè, la sua ragion d’essere, il suo fondamento, nell’esistenza di un reato che venendo in essere nella vita sociale come fatto di disordine, postula un ristabilimento ideale dell’ordine sociale violato. Il che si verifica, appunto, attraverso l’irrogazione di una pena.</p><p class="paragraph" data-counter="40" id="p-40">Quindi la pena, che è rivolta verso il passato, ha la sua ragione e la sua misura nel fatto di disordine che si è verificato e [quindi] nell’esigenza di chiarimento della situazione, di cancellazione del disordine che il verificarsi del reato ha proposto.</p><p class="paragraph" data-counter="41" id="p-41">Questo vuol dire che la pena si indirizza come riaffermazione del bene, come riaffermazione dell’ordine, come riproposizione dell’ordine sociale, [la pena] si presenta come una sanzione, come un rimprovero, come un castigo nei confronti di quello che è accaduto e che, accadendo, ha messo in moto il sistema delle reazioni giuridiche.</p><p class="paragraph" data-counter="42" id="p-42">Quindi, la pena è una retribuzione, è un ricambio, un ricambiare, appunto, il male che si è verificato con la commissione del reato, con un castigo, con un rimprovero, se volete con un male, qual è la pena, come la limitazione della libertà del soggetto.</p><p class="paragraph" data-counter="43" id="p-43">Quindi, nell’idea della pena c’è che essa sia meritata, che essa sia giustificata, che essa sia richiesta da quello che è accaduto; non richiesta da quello che potrebbe avvenire, non richiesta in relazione alla visione che si ha della vita sociale in quanto caratterizzata da atti di disordine, di aggressione, possibili nella vita sociale, ma è richiesta, è giustificata, è meritata in rapporto a quello che è accaduto ed è richiesta, giustificata, meritata in testa dal soggetto che ha commesso il reato sul quale si esplica, con la sua forza restauratrice dell’ordine, la pena.</p><p class="paragraph" data-counter="44" id="p-44">Quindi, c’è l’idea di un legame; non solo di un legame giuridico tra reato e pena, ma di un legame, per così dire, morale, per cui il soggetto che ha commesso il reato ha con ciò stesso posto la necessità e la giustizia di una pena che lo colpisca. E, quindi, si può dire che, intanto è concepibile una pena come noi l’abbiamo descritta, quale castigo, quale rimprovero, quale sanzione, quale reazione al fatto illecito che si è verificato, in quanto questo fatto illecito costituisca un atto dell’uomo, un’estrinsecazione della sua personalità, una scelta, una scelta dell’uomo che lo espone al rischio della reazione giuridica.</p><p class="paragraph" data-counter="45" id="p-45">Ha scelto l’uomo e, conseguentemente, egli ha meritato il castigo giuridico, il castigo sociale che lo colpisce. E nella idea della pena c’è che essa sia meritata in relazione alla condizione di libertà e di responsabilità nella quale il soggetto si trova e, quindi, questa visione della pena, come, del resto, ogni visione della pena, è ancorata a dati che propriamente vanno al di là del diritto; è ancorata a quel presupposto fondamentale della vita morale, della vita sociale, della vita giuridica che è la libertà, e, quindi, la capacità di merito della persona.</p><p class="paragraph" data-counter="46" id="p-46">Ieri, accennando questo punto, abbiamo detto che la pena è legata all’idea della libertà; la pena, come noi la intendiamo, cioè la pena che non sia misura puramente preventiva, diretta a curare, a neutralizzare le spinte criminose del soggetto, ma la pena come rimprovero, come reazione, come espressione di valori compromessi ma, tuttavia, validi. Ecco, se la pena è questo e si rivolge perciò all’episodio criminoso che l’ha messa in opera, che l’ha messa in movimento, allora, certamente [la pena]</p><p class="paragraph" data-counter="47" id="p-47">è ancorata all’idea della libertà, cioè è ancorata ad una intuizione umana e sociale, tipica del mondo morale, qual è appunto, l’idea della libertà e della responsabilità della persona e quindi, sono vani i tentativi di attenuare questo senso di collegamento del diritto in generale e del diritto penale in particolare, con i presupposti propri della vita morale dei soggetti.</p><p class="paragraph" data-counter="48" id="p-48">Non v’è dubbio che nel diritto appare evidente, ad ogni passo, una scelta di civiltà. Io non nego che si possa scegliere diversamente, che si possa anche concepire il diritto come l’espressione di un meccanismo sociale, di un meccanismo storico dominato dal principio della necessità, ma dico che ogni istituto giuridico ha certamente un suo presupposto ideale al quale esso fa riferimento. E questo presupposto ideale, naturalmente, qualifica istituti giuridici e induce a considerarli come determinanti e, quindi, si riempie di contenuto il diritto, si qualifica proprio in rapporto ai presupposti etico-sociali dai quali prende le mosse, [quindi] se in questo caso il diritto prende le mosse dall’idea della libertà e della responsabilità umana, evidentemente questo illumina, chiarisce tutta intera la natura del fenomeno giuridico penale. Se prende le mosse, invece, da un’idea arida, da un’idea neutrale, dall’idea dell’uomo inserito nel meccanismo della natura, nel meccanismo della storia, senza capacità personali di scelta, senza merito, evidentemente il diritto risulta qualificato e colorito in altro modo.</p><p class="paragraph" data-counter="49" id="p-49">Noi respingiamo questa neutralità del diritto di fronte ai grandi problemi dell’umanità e riteniamo che il diritto, invece, sia qualificato dal suo collegamento con alcune grandi idee, con alcuni grandi valori, con alcuni dati della civiltà umana. Tra questi dati, fondamentale è il dato della libertà. Cioè, l’uomo agisce, l’uomo sceglie, l’uomo determina, l’uomo è responsabile, l’uomo merita il premio come merita la condanna, il rimprovero, la pena.</p><p class="paragraph" data-counter="50" id="p-50">Ed è incredibile che in un’epoca come la nostra, nella quale si è in movimento verso grandi attuazioni di giustizia e di civiltà umana, un’epoca nella quale l’uomo è chiamato a dare prova di sé con le sue scelte coraggiose nel senso della giustizia, della libertà e della dignità umana, proprio in questa epoca, si possa immaginare l’uomo inserito in un meccanismo, per così dire, naturalistico, l’uomo inserito in un complesso di dati che si susseguono nella vita sociale, senza una sua partecipazione, senza una sua scelta, senza una sua decisione, senza un suo merito, senza una sua responsabilità.</p><p class="paragraph" data-counter="51" id="p-51">Quindi, pur senza approfondire questo tema, che ci porterebbe altrimenti molto lontano, io desidero ribadire, in questo momento, che il punto dal quale io parto, quello che fa da riferimento e da centro motore di tutta la concezione del sistema è, appunto, l’idea della libertà, la capacità di scelta dell’uomo che non è, evidentemente, indifferenza, non è un prevalere di questo o quel movente dell’azione, al di fuori della esplicazione della volontà umana. La libertà non è immotivata ma è ricca di motivi. Sono i motivi diversi e contraddittori che spingono l’uomo nell’una o nell’altra direzione; il fatto della libertà è nella capacità dell’uomo di affrontare questi motivi che da una parte e dall’altra lo sospingono, lo scuotono, lo orientano, tendono ad orientarlo in una o l’altra direzione, cioè nella capacità dell’uomo di far propria con un atto di scelta, con un atto di iniziativa, con un atto di coraggio, con un atto di umanità, di far la scelta dei motivi prevalenti. Se questi motivi prevalenti sono i motivi che conducono al reato, evidentemente la scelta è una scelta che resta umana, perché non v’è dubbio, che un atto comunque di libertà è stato compiuto; una scelta che resta umana ma è qualificata in modo negativo, perché è il far prevalere la parte dell’uomo a motivi che sono qualificati come tali, che debbono essere respinti dalla complessa valutazione etico-sociale e da una specifica valutazione giuridica.</p><p class="paragraph" data-counter="52" id="p-52">Quindi, è atto di libertà, il reato, ma è un atto di libertà che conduce ad una scelta negativa, ad una scelta che pone l’uomo in disarmonia di fronte alla realtà sociale nella quale, invece, dovrebbe essere armonicamente inserito. Dovete essere bene attenti a distinguere l’atto di libertà, come tale, che può anche essere una scelta del male e, [quindi], nella sua negatività, è però una scelta della persona, è una iniziativa dell’uomo, è un manifestarsi della sua personalità. Quindi, quando diciamo un <em>atto di libertà</em>, dobbiamo bene immaginare che questo atto di libertà possa portare a realizzazioni inammissibili nella vita sociale, che hanno, però, il significato e il valore di essere delle scelte dell’uomo e, quindi tali che pongano l’uomo in condizioni di responsabilità, di assunzione di responsabilità. Mentre non sarebbe oggetto di valutazione morale, di valutazione giuridica, l’atto apparentemente libero del soggetto, ma che fosse in realtà necessitato. Di fronte all’atto necessitato del soggetto, che ha solo l'apparenza della moralità, ma non ne ha la sostanza, non v’è luogo a nessuna dichiarazione di merito, non v’è luogo a nessun rimprovero, non v’è luogo a nessun giudizio sulla persona. Mentre, tutte le volte che non si tratta di un meccanismo che domina l’uomo, ma di un meccanismo nel quale l’uomo domina se stesso, ecco, in questi casi interviene il criterio morale, come interviene il criterio giuridico, a riscontrare l’atto di libertà, a metterne in rilievo l’orientamento negativo e, quindi, a fare scattare il meccanismo del rimprovero, il meccanismo della reazione, il meccanismo della pena come espressione del giudizio sociale negativo nei confronti della persona.</p>

  <h2>7. I caratteri della pena: a) la personalità</h2>

  <p class="paragraph" data-counter="53" id="p-53">Pensate ad una estrinsecazione della pena: voi vedete che essa ha — ed è un’altra caratteristica da mettere luce — [che essa ha] le caratteristiche della personalità. È molto importante rilevare che questo fenomeno giuridico si pone di fronte agli altri con caratteristiche particolari, e che tra queste caratteristiche particolari c’è il carattere personale della sanzione giuridica.</p><p class="paragraph" data-counter="54" id="p-54"><em>Carattere personale</em> è un’espressione complessa che significa alcune cose. Innanzitutto l’espressione “personalità della pena”, “carattere personale della pena”, significa che la pena si esprime in un attacco, in una menomazione, in una diminuzione, della sfera propria della persona. Considerando l’uomo come avente alcune sfere di potere e di dignità, possiamo immaginare una sfera, per così dire, esterna della persona che è la sua sfera patrimoniale, quella alla quale fanno riferimento le sanzioni giuridiche di diritto privato; ed, invece, una sfera più propria, più intima, più qualificata, che è la sfera dei valori propri, essenziali della persona in quanto tale. Ebbene, questi valori della persona in quanto tale, sono appunto messi in discussione dalla pena, la quale non cerca di effettuare la riparazione del male compiuto nella vita sociale, non cerca un'incidenza nella sfera patrimoniale del soggetto ma, andando al di là di essa, si colloca, si interessa del modo di essere proprio della persona, e cioè della sua libertà, della sua dignità, che ha nella libertà la sua estrinsecazione e la sua prova. Quindi, dovendo identificare in che cosa colpire la persona, in che modo dare alla persona quella afflizione di cui abbiamo parlato ieri, quella menomazione che sia sentita dal soggetto come qualche cosa di negativo che incombe su di lui, dobbiamo dire che si deve andare al di là della sfera esterna della persona, si deve raggiungere la sfera propria, tipica della personalità e, quindi, si deve toccare la libertà della persona e, quindi, la pena è quella menomazione, quella compromissione dello stato proprio della persona che ha nella libertà la sua massima manifestazione. Quindi la pena non si sofferma su quello che è esteriore, per così dire, preliminare, non essenziale della persona; ma proprio per il suo carattere decisivo ed incisivo deve giungere più in profondità che sia possibile, deve giungere laddove si coglie l’essenza della persona nella sua dignità e libertà.</p><p class="paragraph" data-counter="55" id="p-55">E questo vuol dire che il debito che la persona deve pagare attraverso la pena — la persona, quindi, in senso stretto — comporta quel dolore che il soggetto sente di fronte alla diminuzione del suo status sociale. Questo atto che menoma la libertà e la dignità della persona, è da scontare da lui solo, non può essere trasferito ad altri, non può passare dalla personalità del soggetto ad un’altra personalità che sia legata al primo da un vincolo particolare, quale può essere un vincolo di successione.</p><p class="paragraph" data-counter="56" id="p-56">Ecco come avviene che la sanzione di carattere civile, che tocca la sfera patrimoniale della persona, è importante ma non ha niente a che fare con la sfera essenziale della persona: è qualche cosa che si trasmette anche per eredità. E, quindi, un soggetto può trovarsi a rispondere con il suo patrimonio in quanto successore di un altro soggetto ed in quanto si tratti di una sanzione di carattere non personale ma patrimoniale, una sanzione di carattere civile. Ma quando la morte, invece, intervenga a non rendere più raggiungibile un soggetto il quale deve scontare una pena, evidentemente per il carattere personale che la pena assume, questa sorta di obbligazione contratta nei confronti della società, nei confronti del potere che questa società rappresenta e serve, questa obbligazione è, si voglia o no, cancellata: finita la persona è anche finito il suo dovere di scontare una pena, è chiuso il capitolo del suo rapporto con il potere sociale che dovrebbe ottenere, proprio operando sul soggetto, la cancellazione del reato. Quindi, questo rigoroso carattere di personalità della pena: conseguenza del “dev’essere” la pena quel <em>fenomeno squisitamente personale legato alla libertà e responsabilità del soggetto</em> di cui abbiamo detto prima.</p>

  <h2>8. (...Segue) <em>b) la legalità</em></h2>

  <p class="paragraph" data-counter="57" id="p-57">Vi è poi un’altra caratteristica della pena ed è la sua “legalità”.</p><p class="paragraph" data-counter="58" id="p-58">La pena, quindi, non è espressione dell’arbitrio, del prepotere sociale, non può essere scelta a caso, non può essere scelta dal giudice, neppure alla stregua delle sue personali convinzioni, del suo modo di intendere il fatto sociale del reato che gli viene presentato. Per una ragione di giustizia, per una ragione di eguaglianza, per rendere eguale la posizione di ogni soggetto nei confronti di questa azione incisiva del potere sociale, la pena, qualitativamente e quantitativamente, non è espressione della scelta di colui che la deve applicare, ma è definita, nelle sue linee essenziali, dalla legge.</p><p class="paragraph" data-counter="59" id="p-59">Si tratta, per quanto riguarda la pena, di un fenomeno legale, e di un fenomeno legale non soltanto per quanto riguarda il principio giuridico che deve presiedere alla irrogazione della pena, ma anche per quanto riguarda la qualità e la quantità della pena che deve venire irrogata.</p><p class="paragraph" data-counter="60" id="p-60">Quindi, deve essere chiaro, innanzitutto, che la pena è stabilita con legge e quindi è un fenomeno giuridico che ha il suo fondamento nella legge; ma è qualche cosa che trova nella legge non soltanto la sua ragion d’essere, ma anche la sua qualità e la sua quantità, cioè la misura nella quale essa deve essere giustamente irrogata. Vi rendete conto quale principio di civiltà, e conviene dirlo ancora una volta, è questo, per cui la pena non è mai espressione di un arbitrio della società, non è nemmeno una scelta del giudice, pur qualificato, che è chiamato ad applicarla, ma è scelta, è stabilita, è determinata dall’autorità della legge; cioè, notate, da una scelta fatta in termini generali, non guardando alle singole persone che dovranno poi essere sottoposte al trattamento punitivo, ma guardando la situazione in generale, tanto che questa determinazione sia la più obiettiva che si possa immaginare, non legata alla considerazione della persona, non scelta più o meno severa per benevolenza o non benevolenza verso la persona: scelta obiettivamente e obiettivamente applicata.</p>

  <h2>9. (...Segue) c) la proporzionalità</h2>

  <p class="paragraph" data-counter="61" id="p-61">C’è un’altra caratteristica della pena che è molto importante da mettere in rilievo con il suo complesso significato. La pena, si dice, deve essere proporzionata, deve essere adeguata. Noi intuiamo subito la ragione di questa ulteriore qualificazione della pena.</p><p class="paragraph" data-counter="62" id="p-62">La pena non può essere una reazione, quale che sia, una reazione smodata o una reazione insufficiente; la pena, che deve compensare il reato, che deve cancellare il reato, non può essere scelta a caso, sulla base di una visione tutta soggettiva che abbia colui il quale è chiamato ad applicare la pena. No, chi è chiamato ad applicare la pena ne trova, come sapete, la ragione, il fondamento, il modo di essere, la misura, in ciò che è stato commesso (il reato) nella gravità, nella entità dell’azione che è stata compiuta, la quale può essere evidentemente, più o meno grave, più meno rappresentativa della personalità del soggetto, e questo è quello che serve per definire la natura e l’entità della pena.</p><p class="paragraph" data-counter="63" id="p-63">Allora torna quella considerazione che noi abbiamo fatto quando abbiamo detto: la irrogazione della pena è un fenomeno che si proietta verso il passato, cioè si proietta verso il reato commesso. Si può dire: vi sarà questa pena a carico di questo soggetto in quanto vi è un reato che ne costituisce la base e la ragion d’essere. Possiamo dire che intanto vi sarà la pena e vi sarà quella pena, in quanto la base della pena — il reato, fondamento della pena — [il reato] abbia una certa struttura, una certa entità, una certa qualità ed una certa quantità, le quali cose tutte postulano una pena. Non una pena quale che sia, ma una pena proporzionata, una pena adeguata a quello che è stato il reato; intanto il soggetto è uscito dall’ordine sociale, ha realizzato una disarmonia sociale, pertanto per quella stessa qualità e misura di rottura del soggetto con l’ordine collettivo vi sarà una pena, la quale sarà non arbitrariamente stabilita, ma fissata con una rigorosa aderenza a quello che è il suo presupposto, a quello che è la sua ragion d’essere, il suo fondamento, cioè il reato.</p><p class="paragraph" data-counter="64" id="p-64">E io vorrei insistere sulla considerazione che si tratta di un commisurare la pena non solo in termini quantitativi ma anche in termini qualitativi. Cioè, proprio la struttura della pena, come fatto che tocca la personalità del soggetto, è strettamente legata al fatto che quella pena giustifica e richiede. E qui c’è anche un aspetto, per così dire, negativo: che cosa non richiede il reato. Cioè, non dobbiamo soltanto domandarci che cosa il reato richiede, come esso chiede che la pena sia conformata e misurata, perché la sua applicazione sia adeguata al reato; che cosa, dobbiamo dire, non richiede il reato.</p><p class="paragraph" data-counter="65" id="p-65">E questo è molto importante perché porta a definire quello che è pena nell’odierno momento di civiltà, nell’odierno ordinamento etico-giuridico, mentre poteva essere considerato pena — e pena adeguata — in un altro momento storico nel quale non si fosse registrata quella elevazione umana, quella modifica di punti di vista antichi e superati che si è determinata, appunto, nella nostra civiltà democratica. E, quindi, ritorniamo, sotto questo profilo, all’indicazione contenuta nella nostra Costituzione, la quale ci dice che la pena <em>non</em> può consistere in trattamenti crudeli e disumani. Quindi dal reato, ragione e fondamento della pena, non viene solo la richiesta di una certa quantità della pena, che sia adeguata, che sia corrispondente alla gravità del reato, ma viene anche una richiesta in senso negativo: cioè il reato non richiede, non immagina, come pena proporzionata, adeguata al reato, quella che si esprime in trattamenti crudeli e disumani. Cioè, in una parola, non esige il reato e, quindi, non consente il reato, nel suo obiettivo chiedere una pena, che vengano posti in essere trattamenti crudeli o disumani. Che vuol dire “trattamenti crudeli o disumani”? Vuol dire trattamenti, vuol dire interventi, vuol dire atti di incidenza del potere pubblico sulla persona, che vadano al di là della necessità di limitare — infliggendo con ciò una sofferenza importante e sufficiente — che vadano a toccare la libertà umana. Cioè, quando la pena si concreti in una limitazione della libertà, sottragga l’uomo al normale consorzio sociale, sottragga l’uomo alla sua vita familiare, sottragga l’uomo alla sua vita professionale, cioè gli tagli intorno gran parte delle manifestazioni della sua vita, questa è già una grave limitazione che pone una serie di problemi relativi al modo di essere della pena; qualche cosa che è già di per sé così grave, così incisivo, da escludere che questo complesso di punizione, già così severo, possa essere inutilmente aggravato da atteggiamenti ed interventi che il reato obiettivamente non esige, che la ragione di giustizia obiettivamente non richiede; quei trattamenti eccedenti la necessità e, come dichiara il Legislatore Costituente, atteggiamenti crudeli e disumani.</p><p class="paragraph" data-counter="66" id="p-66">Quindi la pena è la pura e semplice — ed è già tanto — [Ia pura e semplice] limitazione della libertà personale, la riconduzione del soggetto ad un modo di essere anomalo nella vita sociale, perché privo di rapporti, privo di scelta, senza aggiungere, a questo grave fardello che la pena comporta, altro che sia, proprio per la sua eccessività, crudele e disumano. E tanto più, quello che poi sia crudele e disumano non soltanto per eccesso di fronte alla necessità della pena, ma in se stesso considerato, come possono essere pene di carattere corporale o l’isolamento del soggetto protratto nel tempo, un isolamento evidentemente pesante, che aggrava il significato così duro, già, della pena. Mi pare che da questa indicazione venga anche un principio: parlo di un principio soltanto di scelta tra modi di essere della pena. Noi siamo tornati frequentemente su questo dato positivo: la pena è una limitazione dello status di libertà del soggetto. Abbiamo detto: “questo è già così pesante, così grave, da non giustificare una qualsiasi aggiunta”. Quindi la pena è privazione della libertà, ma è soltanto privazione della libertà, non più di questo; è soltanto privazione della libertà.</p>

  <h2>10. La pena di morte</h2>

  <p class="paragraph" data-counter="67" id="p-67">Quindi possiamo dire che non vi è nel reato, alla luce del nostro modo di intendere i diritti dell’uomo nella società democratica, [non vi è nel reato] una ragione che giustifichi la pena capitale, la pena di morte, come sapete, esistita e anche applicata fino ad un certo momento storico. Come si potrebbe ricondurre la pena capitale nell’ambito di interventi che non siano crudeli e disumani, quando di per sé, quale che sia l’entità del reato commesso [quando di per sé] appare chiaro che la pena di morte, soppressione puntuale, radicale e definitiva della persona, rappresenta un eccesso di punizione inconcepibile nell’ordinamento moderno? Capisco bene che vi possono essere dei momenti di accesa passione popolare di fronte ad alcuni fatti gravi, gravissimi, che si verificano, di fronte all’evidente sprezzo della vita altrui che il delinquente manifesta. Ma il potere pubblico, espressione della intera società democratica, con tutti i suoi valori, con tutti i suoi contrappesi, [il potere pubblico] deve essere ben controllato, per non farsi condurre ad immaginare che la pena — invece che come solenne restaurazione dell’ordine violato, della legge del bene violata nella società — sia considerata come una vendetta che trae la sua ragion d’essere, la sua misura, senza misura proprio dalla passionalità di colui che reagisce ad un’attività illecita. La pena non è una vendetta, è una reazione, che può avere qualche simiglianza esteriore con la vendetta, ma la vendetta è automatica, la vendetta è smodata, la vendetta è disumana; la pena, è invece, misurata, la pena, invece, è umana nella sua manifestazione, nella sua finalità e, quindi, quello che può essere concepito come una comprensibile reazione rabbiosa di un privato che si faccia giustizia da sé, non può essere concepito come modo di reazione dell’organo pubblico che deve ricacciare via la tentazione della passionalità per compiere un atto di giustizia, cioè un atto di retribuzione morale, un atto di cancellazione del bene<sup><a href="#moronote-4" id="moronote-ref-4">[IV]</a></sup> che non richiede, non consente una cancellazione così drastica, così vendicativa qual è, appunto, la irrogazione di una pena capitale.</p><p class="paragraph" data-counter="68" id="p-68">Questo dell’assassinio legale, come si dice, è, appunto, una <em>vergogna inimmaginabile</em> in un regime di democrazia sociale e politica, anche se, dobbiamo dire, che non solo ordinamenti primitivi e rudi, ma anche ordinamenti altamente civili di Paesi di grande tradizione democratica, continuano a vedere l’esistenza, almeno in linea di principio, della pena di morte che non è stata ancora, malgrado gli sforzi fatti anche in sede internazionale, eliminata da numerosi ordinamenti degli Stati sovrani.</p>

  <h2>11. La pena dell’ergastolo</h2><p class="paragraph" data-counter="69" id="p-69">E, per quanto riguarda questa richiesta della pena, di come debba essere la pena, un giudizio negativo, in linea di principio, deve essere dato non soltanto per la pena capitale che istantaneamente, puntualmente, elimina dal consorzio sociale la figura del reo, ma anche nei confronti della pena perpetua: l’ergastolo, che, priva com'è di qualsiasi speranza, di qualsiasi prospettiva, di qualsiasi sollecitazione al pentimento ed al ritrovamento del soggetto, appare crudele e disumana non meno di quanto lo sia la pena di morte. Ed è, appunto, in corso nel nostro ordinamento — che conosce ancora la pena dell’ergastolo, anche se non conosce più la pena di morte — [è in corso] una riforma che tende a sostituire a questo fatto agghiacciante della pena perpetua — (“non finirà mai, finirà con la tua vita questa pena!”) — una lunga detenzione, se volete, una lunghissima detenzione, ma che non abbia le caratteristiche veramente pesanti della pena perpetua che conduce ad identificare la vita del soggetto con la vita priva di libertà. Questo, capite, quanto sia psicologicamente crudele e disumano.</p><p class="paragraph" data-counter="70" id="p-70">Qualunque cosa il soggetto faccia (si penta, magari, com'è pur possibile) non si può immaginare una modifica della sua vita che sia influente sul suo modo di essere, in presenza di una pena che è <em>uguale</em> alla vita della persona. Ci si può, anzi, domandare se, in termini di crudeltà, non sia più crudele una pena che conserva in vita privando questa vita di tanta parte del suo contenuto, che non una pena che tronca, sia pure crudelmente, disumanamente, la vita del soggetto e lo libera, perlomeno, con il sacrificio della vita, di quella sofferenza quotidiana, di quella mancanza di rassegnazione o di quella rassegnazione che è uguale ad abbrutimento, che è la caratteristica della pena perpetua. Quando si dice pena perpetua si dice una cosa estremamente pesante, estremamente grave, umanamente non accettabile.</p><p class="paragraph" data-counter="71" id="p-71">Quindi ci dev’essere un’adeguatezza, ci dev'essere una proporzione della pena nei confronti del reato, e si conferma quel riferimento al reato di cui ho parlato: la pena proiettata verso il passato, giustificata dal passato, dall’episodio criminoso, misurata, nel suo modo di essere, dal passato, ma con questo arricchimento, cioè che il reato chiede una pena giusta. Ma il reato, umanamente considerato, esclude quelle forme di pena che per definizione vadano nel crudele e nel disumano come, appunto, nei casi che io vi ho citato. Naturalmente c’è anche nella proporzionalità, nella adeguatezza della pena, di cui ho parlato, l’esigenza di una giusta misura della pena.</p><p class="paragraph" data-counter="72" id="p-72">Risolto il problema della qualità della pena, resta il problema della sua quantità, che è un problema estremamente delicato, un problema raffinato di giustizia: l’idea della proporzionalità dice che la pena deve essere commisurata al reato, misurata al reato, adeguata al reato. Quindi la pena non dev'essere, se il reato è grave, troppo leggera, cioè sproporzionata, inadeguata a far vivere quel rimprovero sociale dal quale ci attendiamo la restaurazione dell’ordine giuridico. Non deve essere, però, neppure quantitativamente troppo pesante sì da rappresentare un carico che per la sua eccessività diventa per ciò stesso, esso pure, crudele e disumano e, quindi, non dà alla pena quella risposta pacata, giusta, appassionata che è propria della pena. Ricordatevi che la pena non è la passionale e smodata vendetta dei privati: è la risposta calibrata dell’ordinamento giuridico e, quindi, ha tutta la misura propria degli interventi del potere sociale che non possono abbandonarsi ad istinti di reazione e di vendetta, ma devono essere pacatamente commisurati alla necessità, rigorosamente alla necessità, di dare al reato una risposta quale si esprime in una pena giusta.</p><p class="paragraph" data-counter="73" id="p-73">[Allora ci vediamo per la lezione di venerdì. Bisogna che mi diate i nomi perché ho dimenticato il libretto sul quale, poi, registrerò le presenze.]</p>

  <h2>SEZIONE TERZA</h2><h2>Le molteplici finalità della pena</h2>

  <p class="paragraph" data-counter="74" id="p-74">Sommario: 12. Premessa. - 13. La pluridimensionalità della pena. - 14. La finalità rieducativa della pena come obiettivo di sicurezza sociale. - 15. La prevenzione generale e la dissuasione dal reato per la generalità dei consociati. - 16. La riaffermazione del valore della norma giuridica.</p><p><strong>12. Premessa<sup><a href="#moronote-5" id="moronote-ref-5">[V]</a></sup></strong></p><p class="paragraph" data-counter="75" id="p-75">[Per descrivere la natura e la funzione] della pena — come nelle scorse lezioni l’abbiamo presentata — noi abbiamo fatto, come ho avuto occasione di accennarvi, una scelta tra due concezioni diverse, tra due concezioni antitetiche della sanzione giuridica penale. Abbiamo scelto, cioè, tra una concezione <em>repressiva</em>, repressiva in senso largo, una concezione, cioè, sanzionatoria, in senso stretto, della pena, e una concezione <em>preventiva</em> della sanzione penale.</p><p class="paragraph" data-counter="76" id="p-76">Abbiamo accettato, da parte nostra, quei presupposti culturali, direi quelle intuizioni di civiltà, che conducono a ritenere che il male, che il disordine nella vita sociale, sia espressione della libertà, sia fondamento della responsabilità, sicché, alla luce di questi princìpi, la pena appare come la conseguenza necessaria, giuridicamente necessaria, moralmente necessaria, dell’atto di disordine sociale che è stato compiuto e che si è concretato nella commissione di un reato. Quindi la pena indirizzata verso quello che è accaduto, indirizzata verso il passato, una pena finalizzata ad esprimere la riprovazione della coscienza pubblica, la riprovazione della società, la quale condanna quello che è accaduto in violazione delle regole di convivenza sociale, consacrate nel diritto, consacrate nel diritto penale, con le sue specifiche norme.</p><p class="paragraph" data-counter="77" id="p-77">E, accogliendo questa concezione che indirizza l’intervento dello Stato verso il passato al fine di cancellarlo dalla realtà sociale, dalla realtà umana, abbiamo escluso, abbiano respinto un’altra concezione alternativa, secondo la quale non esiste libertà, non esiste, in senso stretto, responsabilità, non esiste, in senso stretto, il male sociale come espressione libera della personalità.</p><p class="paragraph" data-counter="78" id="p-78">Esistono, invece, determinate da fattori di carattere individuale, di carattere sociale, storico, [esistono] situazioni di disarmonia sociale, di disagio sociale; situazioni alle quali si deve ovviare attraverso, appunto, un intervento dello Stato, una sanzione dello Stato, che però è indirizzata a modificare quelle personalità che appaiano essere una causa obiettiva, non una causa personale e responsabile, ma una causa obiettiva nel disordine della società.</p><p class="paragraph" data-counter="79" id="p-79">Quindi, in questo caso, lo sguardo non è rivolto verso il passato, laddove c’è la violazione della legge, il male sociale da cancellare. Lo sguardo è rivolto verso l’avvenire, si parte, cioè, dalla personalità irregolare, dalla personalità pericolosa del soggetto; non gli si fa una colpa, non gli si fa un addebito per quello che egli è: lo si considera, in certo senso, un obiettivo portatore di pericoli nella vita sociale e, quindi, si provvede a neutralizzarlo, si provvede a curarlo, si provvede a modificarne la natura, ma con lo sguardo rivolto esclusivamente verso l’avvenire, senza nessuna affermazione di responsabilità e di colpa da parte del soggetto.</p><p class="paragraph" data-counter="80" id="p-80">Il soggetto è, cioè, obiettivamente pericoloso, non è responsabile, ma è giusto e naturale che egli sia sottoposto ad alcune misure modificative della sua personalità. E queste misure sono, appunto, una pena, ma una pena evidentemente ben diversa dalla pena così come noi l’abbiamo presentata, così come noi riteniamo essa sia. Non pena che punisce, non pena che rimprovera, non pena che sanziona, non pena che cancella moralmente quello che è accaduto, ma una pena che raddrizza con misure educative, riformatrici, che modifica la personalità del soggetto dal quale si attendono, si temono, per meglio dire, degli attacchi alla integrità dei beni giuridici nell’ambito della società.</p>

  <h2>13. La pluridimensionalità della pena </h2>

  <p class="paragraph" data-counter="81" id="p-81">Quindi, fino a questo punto, noi abbiamo presentato una concezione della pena alternativa ad un’altra ed abbiamo, come è naturale, cogliendo il nucleo essenziale della pena, [abbiamo] concentrato tutta intera la nostra attenzione intorno a questo fenomeno di una dolorosa limitazione della libertà che viene inflitta al soggetto per compensare moralmente e, quindi, cancellare idealmente il male che è stato fatto. Però, vi sono alcune altre realtà sociali che devono essere prese in considerazione, le quali non sono contraddittorie con il nostro assunto, ma sono piuttosto di carattere integrativo.</p><p class="paragraph" data-counter="82" id="p-82">La considerazione puramente preventiva dell’intervento statale, che si esprime nella pena, noi — abbiamo detto — la respingiamo. Questo sguardo rivolto esclusivamente verso l’avvenire, a noi pare in contraddizione con i principi di libertà e di responsabilità della persona. Ma non possiamo negare che, quando lo Stato interviene a punire perché si sono verificati degli atti gravi di disordine, di turbamento della vita sociale, l’attenzione non sia <em>esclusivamente</em> rivolta verso il passato, ma l’attenzione sia necessariamente rivolta <em>anche</em> verso l’avvenire. Ecco cosa noi escludiamo: escludiamo l’alternativa di una prevenzione che pretenda di essere il <em>tutto</em> nell’istituto della pena.</p><p class="paragraph" data-counter="83" id="p-83">Invece, non escludiamo una prevenzione che sia elemento componente di una realtà complessa qual è l’istituto della pena. La pena è certo, essenzialmente, come noi l’abbiamo descritta — almeno io ne sono convinto — l’<em>ideale cancellazione del male </em>che è stato compiuto, ma non si può negare che la società, nella irrogazione della pena, abbia finalità molteplici.</p><p class="paragraph" data-counter="84" id="p-84">E io non dico neppure, come taluno dice, che la società abbia, nell’irrogare la pena, delle finalità primarie e delle finalità secondarie. Delle finalità <em>primarie</em>: il punire, il castigare, il cancellare moralmente il male compiuto; delle finalità <em>secondarie</em>: il riadattare il soggetto alla vita sociale.</p><p class="paragraph" data-counter="85" id="p-85">Io non dico neppure che esista una priorità in quella che si chiama la retribuzione morale che si compie attraverso la irrogazione della pena. E non dico che vi sia una subordinazione, una <em>secondarietà</em> di queste finalità preventive della pena, perché sono convinto che esse sono un tutt'uno, si legano in modo indissolubile alla stessa visione della pena come irrogazione di un male diretto a cancellare il male del reato.</p><p class="paragraph" data-counter="86" id="p-86">Quindi, più semplicemente, possiamo dire che la pena, una volta scelta la strada che ne fa una sanzione morale per un male che è morale anch’esso, abbia poi più dimensioni. Quindi una pena non monodimensionale, ma una pena <em>pluridimensionale</em>: una pena che persegue in modo coordinato, le molteplici finalità che la esperienza sociale, la visione retta delle cose, suggerisce di prendere in considerazione.</p><p class="paragraph" data-counter="87" id="p-87">E qui vorrei richiamare un momento proprio quell’articolo 27 della Costituzione che riguarda la sanzione punitiva e che abbiamo evocato più volte perché esso sottolineava l’inammissibilità di pene che andassero, nel loro contenuto, al di là di quella afflizione necessaria e sufficiente per cancellare il male del reato. Quindi, nell’art. 27 della Costituzione è detto che la pena non può consistere in trattamenti crudeli e disumani. È la pena una dolorosa condizione della persona, in quanto limitazione della sua libertà, ma non può contenere, logicamente, giustamente, nulla di più per quanto riguarda il suo carattere afflittivo di quanto non comporti la pena come privazione della libertà personale. E, quindi, c’è nel legislatore Costituente un primo importante richiamo a ragioni di umanità, ad esigenze di umanizzazione della pena.</p><p class="paragraph" data-counter="88" id="p-88">Se la pena è, inevitabilmente, una sofferenza, bisogna che sia una sofferenza rigorosamente delimitata e bisogna — aggiungiamo — che sia una sofferenza rigorosamente finalizzata. Non una sofferenza inflitta con sadica soddisfazione dal potere sociale, che non deve gioire, ma soffrire esso stesso nel momento nel quale la pena viene inflitta.</p>
  <h2>14. La finalità rieducativa della pena come obiettivo di sicurezza sociale</h2>

  <p class="paragraph" data-counter="89" id="p-89">La pena dev'essere finalizzata. Essendo essa riparazione, compensazione ideale, dev'essere umanamente indirizzata. E come può essere umanamente indirizzata? Ce lo dice ancora l’art. 27 della Costituzione quando parla di rieducazione del condannato. Quindi si tratta di attribuire alla pena, oltre che la finalità propriamente punitiva (anzi, nell’atto stesso in cui essa si esprime come fatto punitivo), questa nobile finalità di recupero sociale del soggetto, di rieducazione, di innovazione, di riforma.</p><p class="paragraph" data-counter="90" id="p-90">Si tratta, cioè, di cambiare l’uomo per quanto è dato di cambiarlo.</p><p class="paragraph" data-counter="91" id="p-91">Evidentemente i dati fondamentali della realtà restano, ma è pur vero che nell’opera di educazione, nell’opera di formazione sociale, nell’influenza esercitata sul soggetto, l’uomo può cambiare. Ebbene, ci dice l’art. 27 della Costituzione: nell’atto in cui noi puniamo, infliggiamo una sofferenza al soggetto. Ebbene, bisogna che sia chiaro che questa sofferenza non è fatta per far soffrire; è strumentale, il far soffrire, ad una finalità di rinascita, di rinnovamento sul piano morale e sociale. Soffrire non come fine a se stesso, ma ripensare, rimeditare, raccogliersi nella interiorità della coscienza, sollecitata dalla pena, per modificare e rinnovare l’uomo, il quale ha commesso il reato.</p><p class="paragraph" data-counter="92" id="p-92">L’indicazione di questa finalità nell’articolo della Costituzione risponde, direi, ad una esigenza politica fondamentale, cioè si vuole rispondere a questo quesito: a che serve l’apparato repressivo dello Stato? A che serve il sistema delle pene, questo doloroso intervento della società nella vita dei soggetti che hanno scatenato elementi di disordine nella vita sociale? Qual è il significato complessivo? Tende a mortificare questo sistema di repressione? Tende a schiacciare, ad umiliare la personalità umana? Ecco, il nostro sistema costituzionale risponde: no! Tutto questo, che indubbiamente significa sofferenza, non è rivolto a schiacciare la personalità: è uno strumento considerato necessario per una finalità più alta, per una finalità di rieducazione del condannato, di reinserimento del soggetto nell’ambito della vita sociale.</p><p class="paragraph" data-counter="93" id="p-93">E l’idea, appunto, della pena come elemento influente per modificare il soggetto, è presente in tutta la problematica del diritto penale. Ed è presente, a parte alcune esasperazioni dogmatiche, nella stessa concezione che vede la pena come sanzione, punizione, sofferenza, compensazione. Si colpisce l’uomo per ritrovare la persona nella sua capacità di orientamento in senso morale e sociale. Si scava nella personalità attraverso la pena, si inserisce il <em>pungolo della tristezza</em>, della mortificazione che la pena immediatamente esprime, ma per una finalità restauratrice, per ritrovare, attraverso la pena, la persona modificata, emendata.</p><p class="paragraph" data-counter="94" id="p-94">Che finalità è questa? Certamente una finalità di sicurezza sociale: è diversa una società nella quale i soggetti siano una fonte di disordine sociale, siano dei punti dai quali parte il disagio sociale; diverso è se questi soggetti sono armonizzati socialmente e composti moralmente.</p><p class="paragraph" data-counter="95" id="p-95">Quindi, emendare una persona, modificarne, per quanto è possibile, la natura, scavare in questa natura per far riaffiorare quello che in essa c’è di buono, attraverso la sofferenza della pena, persegue una finalità di sicurezza sociale. Se è bene applicata, bene ispirata, la pena realizza la sua capacità intrinseca di scavare nel fondo della coscienza e noi avremo dinanzi un uomo diverso. Se davvero la pena è, nella sua concreta attuazione, conforme a questa finalità, le prigioni si dovrebbero dischiudere a uomini <em>diversi</em> da quelli che erano quando sono entrati nelle prigioni.</p><p class="paragraph" data-counter="96" id="p-96">So bene che spesse volte si dice, ed a ragione, che dalla prigione si rischia di uscire ancora più pronti al male di quanto non si fosse in precedenza. Questo, però, a parte la resistenza che possono opporre talune personalità, è frutto proprio di una cattiva applicazione della pena, di un sistema punitivo non ben congegnato, non bene ispirato, non bene animato. In linea di principio, bisogna che gli uomini escano diversi per una ragione di sicurezza sociale, come abbiamo detto, per una ragione di sicurezza sociale che poi coincide con una ragione di intrinseca riforma morale, perché i soggetti rieducati attraverso la pena non costituiscono più, in linea di principio, una ragione di pericolo per la coesistenza sociale, una ragione di apprensione, proprio perché gli uomini [sono], attraverso la pena-punizione, sì, ma amorevolmente ispirata, sono cambiati, hanno ritrovato nella loro coscienza il principio del bene che avevano smarrito.</p><p class="paragraph" data-counter="97" id="p-97">Quindi è una finalità rieducativa e riformatrice in un senso estremamente complesso: cambiamento nell’intimo della persona per far ritrovare dei soggetti idonei per la vita sociale. Ecco, quindi, che non è contraddittorio con una concezione retributiva, etico-retributiva, della pena, il riferimento a quella finalità modificatrice e rieducativa che ricorre nell’articolo della legge costituzionale, il quale non può essere assunto come se conducesse a dare alla pena una finalità preventiva, perché la finalità rieducativa è perfettamente compatibile con la finalità eticoretributiva della pena. °</p>

  <h2>15. La prevenzione generale e la dissuasione dal reato per la generalità dei consociati</h2>

  <p class="paragraph" data-counter="98" id="p-98">Ma si parla di finalità preventive della pena, anche in un altro senso. La pena come emenda e la pena come prevenzione di carattere generale.</p><p class="paragraph" data-counter="99" id="p-99">Il tema è questo: quale influenza esercita, quale influenza deve esercitare la pena non nei confronti del soggetto che ha compiuto il reato (di questo ci siamo fin qui occupati, lo deve riformare) quale riflesso, quale eco ha la pena nei confronti degli altri soggetti? Perché, evidentemente, il potere sociale che interviene attraverso la pena non ha presente soltanto quella potenziale fonte di disordine che è il soggetto che ha commesso il reato e, quindi, non intende solo cambiare colui che ha dimostrato di essere una ragione di <em>attacco</em> per la coesistenza sociale. Il potere della società si preoccupa anche degli altri soggetti e si pone il quesito di come la pena possa utilmente influenzare gli altri soggetti della collettività, coloro i quali non hanno commesso, fino a quel punto, il reato.</p><p class="paragraph" data-counter="100" id="p-100">E, quindi, non debbono essi cambiare, ma sono coloro che <em>potrebbero</em> commettere il reato. Cioè, ogni momento, la società si difende nei confronti di tutti i soggetti: si difende punendo e rieducando nei confronti di chi già ha sperimentato la commissione del male sociale; si difende anche nei confronti di coloro che non hanno sperimentato una condizione di disordine sociale, ma che potrebbero essere portati in un certo abbandono, in una certa trascuratezza delle regole disciplinanti la vita sociale, potrebbero essere condotti a compiere attacchi nei confronti della società. Di fronte a questi soggetti la pena è significativa: la pena irrogata, la pena subita da colui che ha commesso il reato, ha anche una risonanza, ha anche una influenza sugli altri soggetti.</p><p class="paragraph" data-counter="101" id="p-101">Come vedete, siamo ancora ad una considerazione preventiva della pena; ancora una volta noi cerchiamo di dare alla pena tutte le sue dimensioni.</p><p class="paragraph" data-counter="102" id="p-102">Abbiamo dato alla pena la dimensione del castigo, della sofferenza che compensa idealmente il male compiuto; abbiamo guardato alla pena come misura che proprio attraverso la sofferenza scava e rinnova nella personalità, riducendola diversa da come essa era, e ora dobbiamo guardare a quest'altra dimensione della pena che si esprime nella influenza che essa esercita nei confronti della generalità dei consociati.</p>

  <h2>16. La riaffermazione del valore della norma giuridica e l’<em>ineluttabilità</em> del diritto</h2>

  <p class="paragraph" data-counter="103" id="p-103">Ora, non vi è dubbio, che i soggetti di una collettività non sono insensibili di fronte al verificarsi del fatto punitivo. Che cosa dice alla generalità dei consociati il fatto che un soggetto colpevole di un reato, personalmente responsabile di un reato, sia costretto con la pena, e nella pena si veda inflitta una sofferenza efficace a risvegliare in lui i motivi umani della convivenza? Ecco: una pena che si attua, una pena che realizza la sua complessa finalità, significa una prova della validità e della inflessibilità dell’ordinamento giuridico.</p><p class="paragraph" data-counter="104" id="p-104">Una pena che si realizza significa per i consociati un diritto, il quale dimostra di non rinunciare al suo obiettivo di ordinamento della vita sociale; un diritto che esprimeva delle esigenze di ordine (“rispettate la vita umana, rispettate l’integrità umana, rispettate l’onore delle persone”): questo non è avvenuto perché si è verificato un reato e, quindi, la norma disciplinante la vita sociale è rimasta valida ma non attuata, non più concreta, non più realmente ordinatrice della vita sociale.</p><p class="paragraph" data-counter="105" id="p-105">Si tratta di vedere se questo è uno scacco definitivo che il diritto subisce: è fallito il diritto, non c’è stata obbedienza; o se, invece, si tratti di un momento di attesa, attesa, appunto, che il diritto riprenda la sua validità e con le sue sanzioni, con la inflizione di talune sofferenze, di talune limitazioni alla libertà. Riaffermi i princìpi ordinatori della vita sociale che sono stati disattesi ma non sono stati annullati nella loro validità.</p><p class="paragraph" data-counter="106" id="p-106">Quindi una pena che si attua nella sua concretezza, nella sua sostanza di sofferenza, finalizzata al rinnovamento della persona, è anche un segno importante della serietà dell’ordinamento giuridico. Nella sua ineluttabilità il diritto non si disperde, il diritto non si ferma, il diritto disatteso ritrova la sua energia ordinatrice e si esprime proprio attraverso una sanzione, attraverso una compensazione ideale del male che è stato compiuto: con ciò si riafferma il valore della norma giuridica.</p><p class="paragraph" data-counter="107" id="p-107">E allora si dice, a questo proposito: i soggetti della collettività si rendono conto che il delitto non paga; si rendono conto che, dopo l’<em>effimero trionfo del male</em>, in colui che ha ucciso un’altra persona, interviene qualche cosa che cancella questo momento di disordine e, quindi, non si può contare sulla impunità, non si può contare sulla disattenzione e sconfitta dell’ordinamento giuridico. E questo costituisce un elemento importante, formativo delle persone che compongono la vita sociale, le quali non sanno soltanto, in linea di principio, che il diritto esiste e che il diritto punisce, ma sanno in concreto che il diritto esiste e il diritto punisce perché essi sono dinanzi all’esecuzione di una pena influente, come sappiamo, in forma rieducatrice sul soggetto che ha commesso il reato, ma influente su ogni altro soggetto che ritrova quindi la <em>ineluttabilità </em>del diritto. Quindi interviene, come si dice, una “controspinta alla spinta criminosa”. Di fronte alla passione, all’egoismo — perché sempre di egoismo si tratta — che conduce, che vorrebbe indurre il soggetto a commettere questo o quel reato, questo o quell’atto di disordine sociale, a questa spinta passionale e pericolosa si contrappone una controspinta di carattere sociale, qual è certamente la consapevolezza etico-giuridica, la validità dei precetti che regolano la vita sociale.</p><p class="paragraph" data-counter="108" id="p-108">In particolare, questo dato di fatto di una pena che viene eseguita fino in fondo, è la prova manifesta che il diritto non si arrende di fronte alla delinquenza, non si arrende dinanzi alle forme di attacco individuale o organizzato alla compagine della vita sociale.</p><p class="paragraph" data-counter="109" id="p-109">Quindi la pena — ecco la complessità di questo istituto — nell’atto in cui si pone come sofferenza giustificata e, quindi, carica di rimprovero, assume questa duplice direttiva: da un lato essa scava nel soggetto per modificarne la condizione sociale, direi la simpatia sociale, per riprodurre una simpatia sociale del soggetto; dall’altro lato si rivolge a tutti i soggetti, dando la sensazione della ineluttabilità del diritto, quella coercibilità cioè del diritto, quella attitudine che il diritto ha a realizzare comunque il proprio fine, che abbiamo detto essere caratteristica essenziale del diritto, che tipicamente si ritrova nel diritto penale. </p><p class="paragraph" data-counter="110" id="p-110">Quindi una pena-castigo, giusto castigo, legale, personale, etico e anche, in modo essenziale, senza gerarchie di valori, una ragione operante nella vita sociale per prevenire il male sociale, per prevenire il disordine operando nella duplice direttiva del soggetto che ha commesso il reato, e non deve più commetterlo, e di colui che non ha — di coloro che non hanno — commesso il reato e debbono nella pena — riaffermazione della legge, della serietà della legge — trovare una ragione in più per non diventare essi degli elementi di disordine, di scardinamento nella vita sociale. L'esempio della pena irrogata è, quindi, anche una ragione La pena irrogata influente sulla coscienza sociale e rafforza il senso della sicurezza della società. </p>

  <h2>CAPITOLO SECONDO</h2>

  <h2>LE MISURE DI SICUREZZA</h2>
  <p class="paragraph" data-counter="111" id="p-111">Sommario: 17. Il significato e l’importanza del contributo della scuola positiva nell’ambito della dialettica delle scuole e del movimento culturale proprio del diritto penale. Meriti e demeriti della scuola positiva: non c’è niente che non sia importante nella storia del pensiero. - 18. Il sistema dualistico delle pene e delle misure di sicurezza come convergenza di princìpi e criteri diversi nella lotta contro il crimine. - 19. La pericolosità criminale.</p><p class="paragraph" data-counter="112" id="p-112">17. Il significato e l’importanza del contributo della scuola positiva nell’ambito della dialettica delle scuole e del movimento culturale proprio del diritto penale. Meriti e demeriti della scuola positiva: non c’è niente che non sia importante nella storia del pensiero<sup><a href="#moronote-6" id="moronote-ref-6">[VI]</a></sup></p><p class="paragraph" data-counter="113" id="p-113">[Nelle lezioni precedenti abbiamo notato che la pena, di fronte al reato, assume una duplice direttiva]. Di fronte alla disarmonia sociale, ad una direttiva rivolta verso il passato si contrappone una direttiva rivolta verso l’avvenire. Ad una sanzione misurata sulla colpa e responsabilità del soggetto, si contrappone un intervento sociale centrato sulla necessità di eliminare, di sterilizzare, nella vita sociale un focolaio di possibili atti di disordine sociale riscontrato nel soggetto. Le ragioni per le quali noi rifiutiamo questa concezione sono di principio, sono culturali, sono morali. Ciò non vuol dire, ripetiamo, che noi non apprezziamo il significato che ha la dottrina <em>positiva</em> nell’ambito del movimento culturale proprio del diritto penale. Pur rifiutando questo atteggiamento di non apprezzamento, di indifferenza, di rifiuto, di fronte al tema fondamentale della libertà umana, noi intendiamo bene quale significato e quanta importanza abbia assunto nella dialettica delle scuole l'<em>orientamento positivistico </em>con il suo criterio della <em>prevenzione</em>, della prevenzione centrata su di un soggetto, su un soggetto possibile autore di reato, su un soggetto pericoloso per la società.</p><p class="paragraph" data-counter="114" id="p-114">Non si può negare che la scuola positiva abbia avuto la benemerenza, di fronte all’accentuazione del momento oggettivo, del momento dell’azione — che si era verificato nella precedente dogmatica giuridica — di portare innanzi l’idea della persona, l’idea della personalità, l’idea del soggetto, che è la misura delle sue azioni ed è colui al quale si deve guardare per fare giustizia.</p><p class="paragraph" data-counter="115" id="p-115">Quindi nell’aspetto negativo che noi riscontriamo e che ci induce a respingere la scuola positiva, la scuola preventiva, la scuola della difesa sociale, c'è anche un momento di riconoscimento. Indubbiamente il magistero punitivo, la lotta alla criminalità, ha ricevuto dalla scuola positiva questa importante considerazione del soggetto: l’attenzione rivolta alla persona umana. E, quindi, in una certa comprensibile indulgenza che deriva dalla conoscenza della persona, è legata alla scuola positiva una indubbia umanizzazione del diritto penale.</p><p class="paragraph" data-counter="116" id="p-116">Di fronte al rigore di una pena che colpiva un’azione, senza spesso tener conto adeguato del soggetto, abbiamo il richiamo al soggetto, abbiamo la determinazione di tutte le circostanze che attenuano, illuminano la responsabilità del soggetto, conseguentemente un minore rigore nel magistero penale. Naturalmente questo è avvenuto storicamente e questo merito non può essere contestato.</p><p class="paragraph" data-counter="117" id="p-117">Ma non vorrei in questo momento non mettere in rilievo che l’astrarre, come fa la teoria della prevenzione, della pericolosità, l’astrarre dall’azione del soggetto, dall’entità oggettiva e soggettiva del reato che egli ha compiuto, dell’infrazione che egli ha realizzato, riferirsi esclusivamente alla personalità del soggetto come personalità pericolosa, potrebbe portare anche ad eccessi di reazione. Invece, cioè, che alla umanizzazione della pena, cui pure storicamente è approdata la concezione positivistica, potrebbe condurre ad un estremo rigore, mancando il criterio di misura dell’azione del soggetto visibile nella sua gravità oggettiva e nella intensità della partecipazione soggettiva del soggetto alla commissione dell’infrazione che mette disordine nel contesto sociale. Quindi, vedete: meriti e demeriti, se così posso dire, di questa dottrina. Non c’è niente che non sia importante nella storia del pensiero.</p><p class="paragraph" data-counter="118" id="p-118">Ed ecco che noi dobbiamo aver presente che l’esperienza della scuola positiva, anche se non ha indotto gli scienziati, anche se non ha indotto il legislatore ad abbandonare il criterio della retribuzione, ha introdotto, però, nell’ambito della società, nell’ambito della lotta al crimine, un criterio ulteriore: ha offerto al potere sociale uno strumento che esso può adoperare, e che esso in effetti adopera, per lottare contro la criminalità.</p>

  <h2>18. Il sistema dualistico delle pene e delle misure di sicurezza come convergenza di princìpi e criteri diversi nella lotta contro il crimine</h2>

  <p class="paragraph" data-counter="119" id="p-119">Infatti, già a proposito della pena, esaminandola a fondo, abbiamo riscontrato l’esistenza di molteplici dimensioni: la <em>pena-retribuzione</em>, la <em>pena-castigo</em>, la <em>pena-rimprovero</em>, la pena anche, però, <em>redenzione</em>, la <em>pena-pentimento</em>, la <em>pena-modifica</em> dall’interno della personalità del soggetto che ha commesso il reato, la pena come espressione della permanente validità dell'ordinamento giuridico, e, quindi, come strumento di prevenzione generale, di fronte a tutti i consociati, della commissione del reato. Ecco elementi di prevenzione penetrare nell’ambito stesso della pena e farsi in luce, così come abbiamo visto nelle lezioni precedenti.</p><p class="paragraph" data-counter="120" id="p-120">Ma c’è dell’altro, e c’è, cioè, il ricorso che il nostro codice fa, suggestionato dall’importanza delle elaborazioni della scuola positiva, il ricorso che esso fa, accanto al criterio della pena, accanto al criterio della retribuzione, anche al criterio della prevenzione in rapporto alla pericolosità riscontrata dei soggetti. Quindi non siamo più di fronte all’alternativa, alternativa che noi abbiamo risolto in favore della concezione classica della retribuzione della pena. Siamo di fronte al convergere, al confluire di princìpi e criteri diversi, tutti quanti usufruiti nella lotta contro il delitto, nella convinzione che questa lotta è così importante, è così grande, che non può farsi esclusivo ricorso ad un solo strumento, quello della pena, quando è a disposizione un altro strumento, importante esso pure, con una sua legittimità esso pure, lo strumento concorrente della prevenzione.</p><p class="paragraph" data-counter="121" id="p-121">Quindi una prevenzione che non pretenda di avere l’esclusiva nella lotta contro il delitto, ma una prevenzione che converga, che confluisca con la repressione, con la retribuzione, per rendere più completa la gamma delle armi di cui il legislatore munisce il potere sociale, al fine di difendere la società contro il reato.</p><p class="paragraph" data-counter="122" id="p-122">Una prima considerazione è a proposito dei soggetti che non possono essere assoggettati a pena perché, come vedremo, essi non sono nelle condizioni di libertà, di imputabilità, di autodeterminazione, di piena maturità e normalità psichica, per potere essere considerati colpevoli e responsabili e per potere essere conseguentemente puniti. Di fronte a questa situazione, qual è il nostro atteggiamento? Ebbene, noi, e con noi il codice, noi che abbiamo rifiutato di cancellare la categoria della libertà dal nostro mondo culturale, dal nostro mondo morale, dal nostro mondo giuridico, non possiamo peraltro non riconoscere che vi sono dei casi di soggetti, i quali commettono reato senza essere liberi, colpevoli e responsabili, tanto che nei loro confronti non potrebbe esplicarsi un pena retributiva, perché manca il fondamento che giustifichi il rimprovero e la condanna.</p><p class="paragraph" data-counter="123" id="p-123">Ebbene, di fronte a questi casi, che una ragione di civiltà ci obbliga a considerare esenti da pena, dovrebbe essere considerato impotente l’ordinamento giuridico, dovrebbe non esservi nessuna forma di reazione, visto che la reazione punitiva non è possibile: ecco un caso nel quale agevolmente si ricorre a quella prevenzione nei confronti di soggetti pericolosi, di cui abbiamo parlato prima, anche se non l’abbiamo accettata nella sua interezza. Non tutti i soggetti sono privi di libertà, ma quando, come accade, un soggetto è privo di libertà, è giusto che egli non sia punito, ma è altrettanto giusto ed utile per la società che egli sia oggetto di misure di prevenzione, di misure di profilassi, di misure di cura, rivolte ad estirpare questo punto di pericolo per l’intera società.</p><p class="paragraph" data-counter="124" id="p-124">E ancora: immaginiamo che vi siano dei soggetti pienamente imputabili, capaci di diritto penale, quindi suscettibili di essere considerati colpevoli e responsabili, di essere condannati con la pena: bene, venga pure la pena! Ma se questi soggetti, nella loro personalità, al di là del reato che essi hanno commesso, manifestano, di fronte al potere sociale, una carica di dissociazione, di ostilità, di attacco per l’ordine delle leggi, non è forse pensabile che, accanto alla irrogazione della pena che essi hanno meritato, vi sia anche l’inflizione di una misura preventiva, di una misura di modifica, di una profilassi attraverso l’irrogazione, l'applicazione di una misura di sicurezza, sicché l’intervento repressivo e l’intervento preventivo procedano insieme, avendo di mira, con diversità di mezzi, lo stesso fine generale, che è la difesa della società? Da un lato la pena che reprime, dall’altro la misura che cura e previene.</p>

  <h2>19. La pericolosità criminale</h2>

  <p class="paragraph" data-counter="125" id="p-125">Quando, cioè, vi sono situazioni nelle quali non è sufficiente l'intervento della pena, la retribuzione, e anche la redenzione, di per sé contenuta nella pena irrogata, ecco che, su suggestione della scuola positiva, si fa ricorso ad una misura di prevenzione. Una misura di prevenzione, occasionata dalla commissione del reato. Intendiamoci bene: non è che nel nostro sistema si possa riscontrare questo alto e temibile grado di pericolosità sociale a cui è legata l’applicazione di una misura; non è che si possa desumerlo in un qualsiasi modo: lo si desume, in prima linea, dalla commissione del reato. Cioè, vorrei dire, una pericolosità criminale la quale possa essere ricercata e definita senza partire — dico senza partire — dalla commissione di un reato commesso dal soggetto, sia egli imputabile, sia egli non imputabile.</p><p class="paragraph" data-counter="126" id="p-126">Quindi, in prima linea la commissione del reato, in prima linea, l’obiettiva infrazione dell’ordinamento, in prima linea, il disordine sociale.</p><p class="paragraph" data-counter="127" id="p-127">Ma quando l’organo del potere sociale, in certe situazioni, si fa da presso alla personalità del soggetto, che esamina, traendo spunto, traendo occasione, dalla commissione del reato, e guardando al di là del reato, ci si accorge che la personalità è obiettivamente pericolosa, contiene elementi di minacce per l’integrità dell'ordinamento giuridico, allora ecco che interviene la misura di carattere preventivo. Essa è dunque legata non al reato, anche se non può prescindere dal reato, ma è legata in sé per sé all’esame della personalità del soggetto, al riscontro che esiste nella personalità del soggetto, una carica pericolosamente ostile all’ordine giuridico.</p><p class="paragraph" data-counter="128" id="p-128">Mentre, dovendo applicare la pena, si guarda al soggetto colpevole del reato, si guarda al reato, si guarda alla personalità del soggetto, si guarda alla sua colpevolezza, si guarda alla sua volontà, in questo caso si guarda all’obiettiva pericolosità del soggetto: non alla volontà, non alla colpevolezza, ma a quelle che sono le caratteristiche proprie, pericolose della personalità.</p><p class="paragraph" data-counter="129" id="p-129">Quindi è una condizione obiettiva nella quale il soggetto si trova, una condizione obiettiva che non permette di considerare lo stato di pericolosità come uno stato antigiuridico, di per sé contrario al diritto. No, esso è uno stato disagevole, disarmonico, uno stato non gradito, non utile al diritto. Ma non è esso definito in termini di un comando. Non si comanda di non essere pericolosi. Si è o non è pericolosi, non lo si comanda. Quindi non è la pericolosità qualcosa contrario al diritto per il reato. È un essere, un modo di essere, una condizione del soggetto, allarmante — obiettivamente allarmante — anche se non contiene nessun elemento di rimprovero sociale. Allora, da che cosa si desume la pericolosità del soggetto? L’indagine, come dicevo, parte dal reato che il soggetto ha commesso. Ma poi l’indagine si estende nel modo più largo, da parte del giudice, all’intera sua personalità: “personalità del soggetto” che viene definita in norme di legge che sono nel codice penale. Quindi non vi è nell’indagine sulla personalità e pericolosità, [non vi è] l’arbitrio del giudice. Egli osserva, nell’accertamento, quei dati diagnostici che il codice presenta e che sono adoperati, sia per l’indagine sulla pericolosità, sia per l’indagine sulla capacità a delinquere di cui parleremo in seguito. Si tratta di dati della personalità.</p><p class="paragraph" data-counter="130" id="p-130">Innanzitutto, dice il codice, il motivo, i motivi a delinquere: perché il soggetto ha fatto quello che ha fatto. Questi motivi sono estremamente significativi, sono la ragione profonda per la quale il soggetto ha commesso il reato.</p><p class="paragraph" data-counter="131" id="p-131">E poi il carattere del reo, cioè la struttura della sua personalità, quella struttura della personalità che si è cristallizzata, che si è composta attraverso l’educazione, le reazioni del mondo esterno, la costituzione del soggetto, e dà una fisionomia, e dà una colorazione, dà un’accentuazione alla figura del soggetto: il carattere del reo, ecco un elemento importante per desumere la pericolosità del soggetto.</p><p class="paragraph" data-counter="132" id="p-132">E poi l’intera esperienza che il soggetto ha compiuto; la sua vita, la sua vita di persona e la sua vita nei confronti dell’ordinamento giuridico; per esempio l’indicazione se egli ha commesso altri reati, se ha avuto in qualche modo contatto con il potere sociale in ordine alle norme giuridiche; la condotta precedente del soggetto, la condotta concomitante del soggetto all’atto della commissione del reato, la condotta successiva del soggetto se è condotta di pentimento, di onore, di disagio o invece di indifferenza.</p><p class="paragraph" data-counter="133" id="p-133">E poi l’ambiente sociale, così importante, come sapete, per quanto riguarda la formazione della personalità del soggetto. Non si può sapere se il soggetto è veramente capace a delinquere, veramente pericoloso, se non si abbia riguardo all’ambiente familiare e sociale nel quale il soggetto ha vissuto.</p><p class="paragraph" data-counter="134" id="p-134">Sono questi gli elementi dai quali il giudice desume la pericolosità del soggetto. E allora, esso opera con una misura che abbiamo detto essere una misura preventiva, una misura profilattica, una misura di <em>bonifica sociale</em>, ma non una cura puramente fisica, anche una <em>cura morale del soggetto</em>. E non v’è dubbio che anche la misura di sicurezza, come la pena, ha un certo carattere limitativo ed afflittivo, ma intendiamoci: non si tratta di un’afflizione intenzionale, che faccia corpo con il rimprovero e la riprovazione sociale, ma un’afflizione necessaria, direi tecnicamente necessaria, perché la cura e la bonifica del soggetto possano essere compiute.</p><p class="paragraph" data-counter="135" id="p-135">Ecco la eguaglianza e la diversità dalla pena: carattere limitativo ma con finalità completamente diverse. E poi, la pena che sanziona un reato, che si ricollega ad un’azione, che pone in questione la volontà; la misura di sicurezza che guarda puramente e semplicemente alla personalità del soggetto, della quale non ci si disinteressa per avere una maggiore possibilità di lotta contro il delitto. Quindi il nostro sistema è un sistema complesso. Non è il nostro, solo diritto penale, il nostro è diritto criminale che comprende il grande e più importante capitolo delle pene con i loro presupposti ideali e morali, e il capitolo delle misure, esse pure misure di carattere morale, che sono un altro importante strumento per la lotta contro la criminalità.</p><p>[Ci vediamo nella lezione di domani].</p>

  <h2>Capitolo Terzo</h2>
  <h2>LE SANZIONI GIURIDICHE DIVERSE DALLA PENA</h2>
  <h2>SEZIONE PRIMA</h2><h2>Le sanzioni civili</h2>
  <p class="paragraph" data-counter="136" id="p-136">Sommario: 20. Premesse sul tema. - 21. La sanzione civile come forma tipica di reazione dell’ordinamento privatistico. Il diritto civile come rappresentazione di valori e interessi morali. I diritti dell’uomo. - 22. L’armonizzazione dei valori dell’uomo come esigenza consacrata dalla norma giuridica. - 23. La reazione dell’ordinamento civile alla “disarmonia della vita sociale”. I due modi attraverso i quali si esprime la sanzione civile: a) il ripristino della situazione preesistente; b) il risarcimento del danno. - 24. Differenza tra sanzione penale e sanzione civile. - 25. La connessione tra sanzione penale e sanzione civile.</p><p>20. Premesse sul tema<sup><a href="#moronote-7" id="moronote-ref-7">[VII]</a></sup></p><p class="paragraph" data-counter="137" id="p-137">Nell’affrontare il tema relativo alla sanzione penale abbiamo in un primo momento definito, nei suoi diversi aspetti, la pena. Abbiamo comparato la concezione della pena come retribuzione con la concezione della pena come misura preventiva; abbiamo descritto, insomma, con notevole precisione, il fenomeno penale. Abbiamo chiara, cioè, qual è la tipica reazione, la specifica reazione con la quale il diritto penale realizza i suoi fini che, come vi è noto, debbono essere realizzati ad ogni costo: occorrendo, attraverso un intervento dell’autorità, un intervento del pubblico potere, un intervento che abbia certe caratteristiche.</p><p class="paragraph" data-counter="138" id="p-138">Queste caratteristiche dell’intervento del pubblico potere nel campo del diritto penale ormai vi sono note. Conoscete, quindi, che cos'è, in sé e per sé, la pena, come modo di reagire del diritto penale, come strumento adoperato efficacemente per realizzare le finalità proprie dell’ordinamento penale. Ma, naturalmente, la descrizione che abbiamo fatto — sia pure con notevole approfondimento — della pena, come tipica reazione del diritto penale, non risolve alcuni problemi di differenziazione della pena nei confronti di altre forme di reazione giuridica. Non basta dire che la pena è obiettivamente quello che noi sappiamo, che è un momento di limitazione, momento di afflizione del soggetto, che significa un rimprovero sociale, che è un principio di <em>ritrovamento della personalità</em>; non basta dire questo, se non cogliamo anche le differenze che esistono nei confronti di altre reazioni, di altre forme di reazione giuridica che operano in altri campi dell’ordinamento. Infatti, non si può negare — voi lo sapete — che la pena è soltanto una delle forme di coercizione giuridica, soltanto una delle forme di reazione giuridica; e che certamente c’è questa categoria comprensiva, vasta, che comprende le reazioni giuridiche, le diverse forme di reazioni giuridiche. Ma, una volta indicata una categoria così generale — le sanzioni giuridiche, le reazioni giuridiche — corre l’obbligo per lo studioso di definire la specificità di ciascuna di queste che rientrano nell’ambito delle sanzioni giuridiche e, quindi, di vedere la pena non più in sé e per sé considerata, ma la pena come essa si pone, si differenzia, nei confronti delle altre forme di reazione che sono presenti nell’ordinamento giuridico, che rientrano nel <em>genus</em> costituito dalle sanzioni giuridiche. Quel <em>genus</em> di fronte al quale esiste, poi, una specie, esistono più specie, cioè più tipiche e caratterizzate sanzioni giuridiche: tutte sanzioni giuridiche, ma l’una diversa dall’altra, secondo la propria natura. E questo, naturalmente, ci porta a vedere la maniera di essere della pena nei confronti innanzitutto della sanzione civile. Cioè, ci porta, grosso modo, a differenziare il campo proprio del diritto penale dal campo proprio del diritto civile, da quel settore di realtà giuridica che è occupata dalla tutela dei diritti civili. E credo di avervi già accennato, in passato, alle ragioni di differenziazione — l’ho fatto di passaggio, nel definire la pena — [le ragioni di differenziazione] che esistono tra pena e sanzione civile.</p>

  <h2>21. La sanzione civile come forma tipica di reazione dell’ordinamento privatistico. Il diritto civile come rappresentazione di valori e interessi morali. I diritti dell’uomo </h2><p class="paragraph" data-counter="139" id="p-139">La sanzione civile che cos'è? È la forma tipica di reazione di quello speciale ordinamento che è l’ordinamento privatistico, che è l’ordinamento civilistico, che è certamente un ramo del diritto e, quindi, essendo diritto, ha certamente quella caratteristica della <em>coercibilità</em>, quella caratteristica della sanzione posta a presidio delle sue esigenze, che sappiamo essere una caratteristica universale del diritto.</p><p class="paragraph" data-counter="140" id="p-140">Ogni diritto ha una sua sanzione, ogni diritto tende a realizzarsi <em>ineluttabilmente</em>. </p><p class="paragraph" data-counter="141" id="p-141">Ora, la sanzione che si riscontra nell’ambito del diritto civile — del diritto privato, se volete, in termini più generali —, è una sanzione che corrisponde alla funzione di tutela di questi interessi che sono considerati interessi delle persone, interessi dei soggetti; sono, per così dire, degli interessi immediati e semplici questi diritti, diritti-interessi, spettanti alle persone nell’ambito dell’ordinamento civile. La proprietà, per esempio, tutti i suoi diritti, che cos'è? È l’espressione di un diritto personale, in senso largo, inerente ad un interesse patrimoniale di carattere privato. Che cos'è, poniamo, un diritto inerente alla famiglia, un diritto inerente al proprio <em>status</em> di padre, di figlio, di coniuge: che cos’è questo se non un diritto personale inerente non più alla materia patrimoniale, ma inerente a quel complesso di valori morali che vengono raccolti nell’ambito del diritto di famiglia?</p><p class="paragraph" data-counter="142" id="p-142">Cioè, il diritto civile contiene una vasta presentazione di interessi delle persone, interessi patrimoniali o no, di interessi patrimoniali o interessi morali o ideali: contiene il più vasto catalogo dei diritti dell’uomo, dei diritti della persona. Evidentemente, poiché siamo di fronte ad un diritto, anche qui vige quella armonia, quella disciplina, quella compatibilità, che sappiamo essere le caratteristiche del diritto: il diritto si esprime come una ragione di compatibilità, come un’assicurazione di compatibilità tra interessi, posizioni diverse che non debbono essere necessariamente confliggenti tra loro, possono esserlo potenzialmente, ma in atto, in forza del diritto, queste posizioni, che potrebbero confliggere, si armonizzano e il diritto è, appunto, questo straordinario gioco d’incastro che vede posizioni diverse convergere armoniosamente in un quadro di insieme che ha un valore obiettivo e come tale è descritto, voluto, realizzato, da una comprensiva norma giuridica.</p>

  <h2>22. L’armonizzazione dei valori dell’uomo come esigenza consacrata dalla norma giuridica</h2><p class="paragraph" data-counter="143" id="p-143">E come vi è nel disegno della coesistenza degli interessi e dei valori dell’uomo nell’ambito della vita privata, come vi è la presenza di valori, così vi è una ragione di armonia: i valori sono “al plurale” e, quindi, essi debbono essere collocati secondo una ragione di unità e di armonia. Ma questo, voi sapete bene, non vuol dire assicurare — come se si trattasse di un <em>blocco infrangibile ed immutabile</em> — [questo non consente di assicurare] che permanga quell’armonia, quella coordinazione, quella corrispondenza da valore a valore, da posizione a posizione, da interesse ad interesse che è consacrato e difeso dalla norma giuridica. Non è detto, quindi, che colui il quale acquista una cosa, ne paghi poi il prezzo, realizzando l’equilibrio di interessi che è indispensabile per configurare una realtà giuridica; non è detto che chi ha contratto un’obbligazione, in forza della quale doveva prestare una certa opera, o dare una certa cosa, si induca, poi, in omaggio all’armonia sociale, a dare effettivamente quel che ha da dare, opera o cosa che sia. Vi possono essere quindi inadempimenti contrattuali, violazioni dei diritti, appropriazioni indebite. Che cos’è il prender possesso di una cosa che non ci appartiene, di una cosa che è di un altro? È un’alterazione, evidentemente, nell’ordine degli interessi armonicamente composti dalle norme giuridiche nell’ambito di questo diritto fondamentale che è il diritto del privato, che è il diritto della normalità della vita di interesse e di relazione.</p>

  <h2>23. La reazione dell’ordinamento civile alla ‘“disarmonia della vita sociale”. I due modi attraverso i quali si esprime la sanzione civile: a) il ripristino della situazione preesistente; b) il risarcimento del danno</h2><p class="paragraph" data-counter="144" id="p-144">Quando interviene qualche turbamento di questa natura, quando si profila una disarmonia nella vita sociale, è inevitabile, e voi lo sapete, una reazione e, quindi, anche l’ordinamento civile, in quanto ordinamento giuridico, reagirà alla disarmonia lamentata nella vita sociale e reagirà con un intervento proprio, caratteristico, un intervento che ha due finalità possibili: o esso tende a <em>ripristinare</em>, quando è possibile, la situazione preesistente di armonia sociale (‘tu mi hai tolto la cosa e, in forza del diritto, me la restituisci”); oppure, quando ciò non sia possibile — o in aggiunta a questa preliminare e doverosa reintegra, restituzione delle cose nel loro primitivo assetto —, quando questo non è possibile, o in aggiunta a questa prima azione di restituzione, c’è il <em>risarcimento del danno</em>, che è il <em>modo</em> generale di riparare, di reintegrare, in qualche modo, il diritto violato (“quindi tu che non hai adempiuto all’obbligazione alla quale eri tenuto, mi pagherai il danno che io ne ho subito”) e il risarcimento del danno sarà il modo di restaurare questa parità di posizioni, questa corrispondenza equilibrata di posizioni nella quale si esprime la normalità sociale. Quindi: restituzioni o risarcimento del danno; [la sanzione] o restituzione e risarcimento del danno. Sono i due modi non alternativi, attraverso i quali si esprime la sanzione civile. Quindi, questo diritto si realizza, si attua, manifesta la sua infrangibilità, la sua inevitabilità in questo modo: sul piano o della restituzione, della reintegra della situazione esistente e compromessa dall’attività illecita, o attraverso un pagamento, poiché è convenuto il considerare misura del danno, una prestazione in denaro che sia corrispettiva — e, certo, questo è più ovvio —, di danni di carattere patrimoniale, ma anche di danni di carattere morale. Quindi, nell’ambito del diritto civile, il solo modo di risarcire, il solo modo di reintegrare, di far rinascere nella sua piena validità il diritto menomato dalla disobbedienza, è quello di pagarne il corrispettivo in denaro.</p><p class="paragraph" data-counter="145" id="p-145">E, quindi, tutte le delicate valutazioni che si fanno, quando si tratti di risarcire un danno, comprese quelle nelle quali il risarcimento del danno corrisponde ad una posizione di principio, semplicemente quando esso, cioè, non tende veramente a risarcire il danno, ma <em>idealmente</em> a manifestare la tendenza a riconoscere il torto subito. Quindi quei risarcimenti simbolici: il pagamento di una lira per — soprattutto — menomazioni della personalità, del buon nome, della verità di alcuni soggetti che reagiscono, reagiscono non con la volontà di veder pagare veramente una consistente somma di denaro, ma di veder riconosciuto, in linea di principio, il loro diritto al risarcimento, anche se questo risarcimento è puramente simbolico, puramente nominale.</p>

  <h2>24. Differenza tra sanzione penale e sanzione civile</h2><p class="paragraph" data-counter="146" id="p-146">Qui si vedono chiaramente le differenze tra questo tipo di sanzione e l’altro tipo di sanzione, che abbiamo fin qui lungamente esaminato, che è la pena. Perché, come stiamo vedendo, nel diritto civile c’è in prima linea l’esigenza della <em>restituzione</em> (“questa è la cosa che ti è stata tolta e, poiché lo posso, te la restituisco, te la ridò”). In diritto penale, come sapete, la pena è cosa tutta diversa da questa restituzione (“non ti restituisco, perché non posso restituire quello che non ho più, quello che è stato distrutto, ma anche quando io potessi restituirti cosa che è ancora in vita, che è ancora sostanzialmente sana, non lo faccio”) perché compito del diritto penale è di — abbiamo detto — realizzare una <em>compensazione ideale</em>. Quindi il diritto penale non mira a ridare quello che è stato tolto, a ricostituire quello che è stato rovinato. Tende, attraverso la pena, attraverso l’inflizione della pena, attraverso il rimprovero, attraverso la condanna, a ristabilire il valore del bene di fronte al disvalore del male, ma non si preoccupa di ricreare una situazione come quella che preesisteva alla violazione del diritto.</p><p class="paragraph" data-counter="147" id="p-147">E poi, nella sanzione civile abbiamo il risarcimento nella forma di una contribuzione economica di carattere patrimoniale, quindi qualche cosa che finisce per scivolare dalla persona del colpevole al suo patrimonio, mentre nella sanzione penale abbiamo una condizione di ristrettezza e di disagio della persona: non verrebbe in mente di pagare il torto subito con del denaro, perché questo torto subito si paga, invece, con la sofferenza e la limitazione della pena, la limitazione della libertà personale.</p><p class="paragraph" data-counter="148" id="p-148">Ora, vedete come queste differenze siano marcate. Quindi non basta dire: “entrambi questi diritti, con le loro sanzioni, tendono a <em>ristabilire</em> l’ordine violato”; il <em>modo</em> con il quale quest'ordine si ripristina, questa riabilitazione si compie, è un modo estremamente diverso nell’un caso e nell’altro.</p><p class="paragraph" data-counter="149" id="p-149">La pena è, quindi, tutt'altra cosa dalla sanzione civile.</p><p class="paragraph" data-counter="150" id="p-150">Ma è interessante notare che la sanzione civile suole accompagnare la pena; il più delle volte accompagna la pena e si fa valere la richiesta di una sanzione civile, nell’ambito — di regola, perché può anche essere esercitata al di fuori ma, di regola, si fa valere — [nell’ambito] dello stesso procedimento penale con il quale si tende a conoscere l’esistenza del reato per procedere alla punizione.</p><p class="paragraph" data-counter="151" id="p-151">Quindi, se si tratta di un furto — per ritornare al nostro esempio — il magistero penale tende ad infliggere, se le circostanze lo giustificano, una punizione al soggetto, a restringere, per rimprovero e per castigo, la sua personalità; di per sé [il magistero penale] non si preoccupa di restituire la cosa che è restituibile. Chi se ne preoccupa è, appunto, il diritto civile che contempla il diritto della persona, il diritto singolare, il diritto privato della persona.</p><p class="paragraph" data-counter="152" id="p-152">Ed ecco che si inserisce, nel processo penale, una cosiddetta <em>parte civile</em> che fa valere gli interessi che propriamente dovrebbero essere fatti valere nell’ambito civile. E, quindi, assisteremo, vedremo, in un processo penale, accanto all’azione del pubblico ministero, che tende ad ottenere che la pena — e una pena esemplare — sia irrogata al ladro, vedremo la figura della <em>parte civile</em> con il proprio avvocato, che tende ad ottenere intanto la restituzione e il risarcimento in ordine alla cosa che è stata asportata. Questa restituzione, questo risarcimento, benché fatti valere nell’ambito del processo penale, per ragioni evidenti di connessione, non sono delle conseguenze della norma penale, non sono delle forme dirette o indirette di sanzione penale. Sono forme di sanzione civile che si fanno valere per ragioni di economia, e di coerenza processuale, nell’ambito del più importante processo che è il processo penale. E allora, evidentemente, la parte civile è interessata, essa pure, alla condanna del reo, come lo è il pubblico ministero, ma è un interesse alla condanna che non è fine a se stesso, ma tende ad ottenere quel riconoscimento di colpevolezza che costituisca la base per ottenere, poi, proprio per questo, la restituzione della cosa e il risarcimento del danno.</p>

  <h2>25. La connessione tra sanzione penale e sanzione civile</h2>

  <p class="paragraph" data-counter="153" id="p-153">Quindi serve l’azione penale per costituire la base sulla quale si esercita la pretesa civile. E, quindi, notiamo che c’è una certa connessione — ecco, non dico altro — una certa <em>connessione</em>, tra la reazione, la sanzione penale e la sanzione civile. Vediamo che c’è una certa parentela tra il diritto tutelato nell’ambito civilistico, e il diritto — perché vedremo poi che è anch’esso un diritto — il diritto tutelato nell’ambito del diritto penale.</p><p class="paragraph" data-counter="154" id="p-154">Non v’è dubbio che quando il diritto penale assume, come assume certamente, i più importanti valori della vita associata, assume anche la situazione della cosa posseduta dal soggetto, che noi troviamo già tutelata nell’ambito del diritto civile. </p><p class="paragraph" data-counter="155" id="p-155">Che ne fa il diritto penale di questa cosa? Ve lo dico anticipando, perché poi ci dovremo ripiegare un momento su queste cose.</p><p class="paragraph" data-counter="156" id="p-156">Che cosa fa il diritto penale, che ha dinanzi a sé, ben difeso dal diritto con le sue norme che sono le norme del diritto civile, il diritto di proprietà, cioè l’esclusiva appartenenza di una cosa al soggetto? Il diritto penale ci costruisce sopra un diritto della collettività: mentre prima, l’appartenenza della cosa era attinente alla persona del suo titolare, quando subentra il diritto penale, la cosa, in quanto posseduta, continua ad essere oggetto di tutela giuridica e di tutela penale, ma non più come cosa che interessi soltanto il soggetto, al quale la cosa appartiene, ma come qualcosa che interessa l’intera collettività, la quale sostiene con la propria valutazione e, per così dire, con la propria solidarietà, ogni situazione nella quale il soggetto goda di una cosa propria.</p><p class="paragraph" data-counter="157" id="p-157">E questo è il furto in confronto all’illecito civile, consistente nell’asportazione di una cosa.</p><p class="paragraph" data-counter="158" id="p-158">Quello vìola un interesse privato, un interesse personale; ma nel furto si vìola un interesse collettivo, cioè quella solidarietà che la società dà in ordine ad un interesse così importante come quello dell’integrità del proprio patrimonio. E, quindi, c’è indubbiamente una connessione, una connessione nella differenza.</p><p class="paragraph" data-counter="159" id="p-159">Non si può dire che la cosa posseduta è ad un tempo oggetto della tutela civile e della tutela penale. Dobbiamo dire, in modo più complicato, che questa cosa è oggetto della tutela privata e, una volta diventata un bene che riguarda tutta la collettività e non più la singola persona, diventa oggetto della tutela penale.</p><p class="paragraph" data-counter="160" id="p-160">E, quindi, la tutela penale è una tutela più complicata, più ricca di contenuto sociale, più capace di investire l’intera società. Non investe, cioè, mai il singolo la tutela penale, ma investe sempre l’intera collettività.</p><p class="paragraph" data-counter="161" id="p-161">Ma di questo ci occuperemo in un’altra occasione specificamente.</p>

  <h2>SEZIONE SECONDA</h2>

  <h2>Le sanzioni amministrative</h2><p class="paragraph" data-counter="162" id="p-162">Sommario: 26. Introduzione alla sanzione amministrativa. 27. Il sistema degli interessi collettivi come sintesi di interessi individuali. La sicurezza esterna ed interna dello Stato. La sicurezza sociale come capitolo “relativamente recente”. 28. L’amministrazione dello Stato come ordinamento di persone al servizio della collettività. 29. Differenza tra sanzione penale e sanzione amministrativa.</p>

  <h2>26. Introduzione alla sanzione amministrativa</h2>

  <p class="paragraph" data-counter="163" id="p-163">Potremmo cominciare, anche se non potremo finire, a delineare la diversità che esiste nei confronti delle sanzioni proprie dell’ordinamento amministrativo. Quindi la pena è diversa, e abbiamo visto com’è diversa nei confronti della sanzione civile. La pena è diversa, e dobbiamo vedere com'è diversa nei confronti della sanzione disciplinare della Pubblica Amministrazione. Quella amministrazione che è regolata, disciplinata, ordinata, nell’ambito del diritto amministrativo — che voi avete studiato o state studiando — e che consiste nell’organizzazione, nell’esistenza di un apparato formato dalle persone, formato dalle persone a ciò delegate, le quali hanno finalità di provvedere con la propria valutazione, con la propria volontà, con la propria azione, a sostenere e tutelare degli interessi di carattere collettivo. Cioè, si dà il caso, nella Pubblica Amministrazione, che uomini operino e debbano operare non per i propri interessi, ma per gli interessi del tutto, per gli interessi della collettività, per gli interessi della Pubblica Amministrazione, come cosa che riguarda e tocca non le singole persone, ma l’insieme della società. Questo è il significato di organizzazione amministrativa. È un assetto ordinato, è un meccanismo complicato che serve per soddisfare interessi e bisogni della collettività ed è messa in movimento ed è fatta vivere, questa organizzazione, da soggetti che si sono spogliati dei loro particolari interessi perché hanno messo a disposizione della collettività la loro intelligenza, la loro volontà, la loro iniziativa, la loro capacità di scelta. Questo è un funzionario: funzionario è chi opera non per interesse proprio ma per interesse della collettività, e porta però in questa azione, o dovrebbe portare in questa azione, tutta l’iniziativa, la capacità, l'entusiasmo, la penetrazione, che sono prevedibili nell’ambito dell’esercizio di interessi propri. Il pubblico funzionario soddisfa interessi altrui ma lo fa, o lo dovrebbe fare, con lo stesso impegno che ogni soggetto pone nel soddisfare e far vivere interessi propri. Questo è uno schema ancora molto sommario della Pubblica Amministrazione, che ci avvia a comprendere di che diritto si tratta, di quali sanzioni sia munito e quali differenze sussistano tra la sanzione disciplinare dell’ordinamento amministrativo e la sanzione penale della quale ci siamo occupati sin qui. [Di questo tema parleremo nella lezione di venerdì prossimo].</p>

  <h2>27. Il sistema degli interessi collettivi come sintesi di interessi individuali. La sicurezza esterna ed interna dello Stato. La sicurezza sociale come capitolo “relativamente recente”<sup><a href="#moronote-8" id="moronote-ref-8">[VIII]</a></sup></h2>

  <p class="paragraph" data-counter="164" id="p-164">Nella lezione precedente abbiamo cercato di differenziare la pena, la sanzione, cioè, della quale ci siamo occupati all’inizio del nostro corso, dalla sanzione civile. Siamo sempre dinanzi ad una forma di coercizione del diritto, siamo di fronte sempre ad una reazione dell’ordinamento giuridico, ma abbiamo potuto rilevare la diversità che caratterizza una forma di reazione dell’ordinamento giuridico di fronte all’altra, e nella specie di fronte alla reazione che va sotto il nome di pena.</p><p class="paragraph" data-counter="165" id="p-165">Quindi abbiamo rilevato il carattere non personale ma patrimoniale della sanzione civile; abbiamo notato che essa si esprime o nella reintegrazione della situazione preesistente — quando ciò sia possibile — o nel risarcimento del danno, quando il danno vi sia e quando, soprattutto, il danno derivi dalla impossibilità di ripristinare la situazione precedente.</p><p class="paragraph" data-counter="166" id="p-166">Quindi una sanzione di carattere, per così dire, più esterno, tipicamente [... audio non chiaro, parola non trascrivibile], in aderenza alla natura degli interessi privati che sono in gioco a proposito delle violazioni che si realizzano nell’ambito dell’ordinamento civile.</p><p class="paragraph" data-counter="167" id="p-167">Ora dobbiamo compiere analoga differenziazione tra la pena e la sanzione amministrativa, tra la pena e la sanzione disciplinare e, quindi, innanzitutto dobbiamo definire l’ambito dell’ordinamento nel quale si pone una sanzione tipica, diversa dall’altra.</p><p class="paragraph" data-counter="168" id="p-168">Questo ordinamento, a presidio del quale è posta la sanzione amministrativa, o sanzione disciplinare è, appunto, l’ordinamento amministrativo; è, appunto, il sistema degli interessi legati alla buona amministrazione dei bisogni della collettività, degli interessi collettivi.</p><p class="paragraph" data-counter="169" id="p-169">Vi sono, nella collettività, interessi privati — e li abbiamo considerati a proposito dell’ordinamento civilistico e della relativa sanzione —, ma vi sono, di fronte agli interessi del singolo, in quanto tale, degli interessi, invece, pubblici; interessi la cui soddisfazione è, certo, vantaggiosa, gradita per i singoli componenti della collettività, ma passando, per così dire, attraverso la soddisfazione di un interesse collettivo.</p><p class="paragraph" data-counter="170" id="p-170">In ultima analisi, qualsiasi interesse collettivo si apre e si manifesta per quello che è: un insieme, una sintesi di interessi individuali; ma l’interesse collettivo ha una sua ragione d’essere come sintesi di interessi individuali che meglio vengono soddisfatti non distintamente, non individualmente, ma nel loro insieme. E, quindi, noi capiamo che nella vita organizzata, nella vita sociale, mentre vi sono interessi che vengono soddisfatti dalla singola persona individualmente, vi sono interessi che vengono soddisfatti, legati insieme, vengono soddisfatti, vengono gestiti collettivamente.</p><p class="paragraph" data-counter="171" id="p-171">Quindi vi sono delle realtà indiscutibili di interessi collettivi; talvolta evidentemente si può discutere se un interesse possa essere meglio soddisfatto in forma individuale o in forma collettiva, ma non v’è dubbio che vi sono interessi fondamentali, interessi inerenti alla vita collettiva come tale, che non possono essere immaginati, soddisfatti, se non nella loro complessità, se non nel loro insieme. Interessi, per esempio, della sicurezza esterna dello Stato: è un interesse che non è pensabile possa essere soddisfatto individualmente; richiede uno sforzo collettivo, richiede un’aggregazione di volontà, di intenti, al fine di conseguire, nel modo migliore, quella finalità, realizzata la quale, s'intendono soddisfatti anche interessi individuali. Ma nessuna sicurezza è conseguibile mediante sforzi individuali, ma solo attraverso sforzi collettivi.</p><p class="paragraph" data-counter="172" id="p-172">E così, se invece di guardare alla sicurezza esterna dello Stato, guardiamo per un momento un altro aspetto, la sicurezza interna — che è appunto l’altro lato della medaglia della sicurezza generale di un organismo politico, e cioè la garanzia della pace sociale, contro la violenza, contro l’abuso, contro la prepotenza — ancora una volta ci rendiamo conto che le forme di difesa privata non possono avere che carattere eccezionale e surrogatorio e che è, invece, indispensabile — proprio per garantire bene l’interesse di ciascuna persona alla sua personale sicurezza — è necessario, ancora una volta, fare convergere gli sforzi dei soggetti, far confluire le loro volontà, mettere insieme i mezzi tecnici indispensabili al fine di favorire la sicurezza, la pace sociale, la pace della collettività; e così, per quanto riguarda molteplici interessi legati al sistema di quella che si suole chiamare la sicurezza sociale. Capitolo nuovo, questo; capitolo relativamente recente per quanto riguarda gli interessi inerenti al mondo del lavoro e alla garanzia di vita, di tranquillità, di assicurazione di fronte al bisogno della persona. Dico “capitolo recente” perché ben sapete che, mano a mano, si sono andati trasferendo nell’ambito collettivo, nell’ambito pubblico, nell’ambito della garanzia di interessi generali, interessi privati che prima restavano o indifesi, o avevano una difesa molto parziale, una difesa insufficiente in un ambito ancora privato: ecco il grande capitolo della gestione della sicurezza pubblica realizzata ancora una volta mediante una mobilitazione degli sforzi delle persone nell’ambito della collettività, sicché esse conseguano insieme meglio, non individualmente ma collettivamente, quella finalità di tranquillità, di sicurezza, di assenza dal bisogno, di assenza dalla paura che non è possibile realizzare in modo efficace al di fuori di una gestione di interessi collettivi.</p>

  <h2>28. L’amministrazione dello Stato come ordinamento di persone al servizio della collettività</h2>

  <p class="paragraph" data-counter="173" id="p-173">Bastino questi tre esempi, ma potremmo evidentemente continuare, per comprendere che esiste — ed è un dato fondamentale della realtà sociale, della realtà giuridica — una amministrazione di interessi comuni, una gestione di interessi comuni. Esiste, nello stesso tempo in cui esiste lo Stato, esiste (nello stesso modo in cui esiste lo Stato, un organismo collettivo. Appunto, questa mobilitazione sociale, a difesa di tutti gli interessi collettivi, come gestione degli interessi collettivi: questa è l’amministrazione dello Stato, questo è l’apparato amministrativo, quello che si suole chiamare anche apparato burocratico dello Stato. Che cos’è? È l’insieme delle persone che gestiscono per tutti, che gestiscono, in nome di tutti, gli interessi della collettività nei vari campi, nei vari settori nei quali questi interessi si presentano. Quindi abbiamo delle persone — gli amministratori, gli organi dell’amministrazione — che hanno questo di caratteristico: essi non operano per sé ma per gli altri; agiscono non per la tutela del proprio personale interesse, ma per la tutela degli interessi collettivi che sono stati ad essi affidati perché, quando si realizza questa comunione di sforzi, questa sintesi di volontà, ci vuole qualcuno che concretizzi, che realizzi la convergenza degli sforzi e la sintesi delle volontà. Questi sono i pubblici funzionari: sono coloro che hanno una funzione rappresentativa, per così dire, della vita collettiva e, quindi, hanno un’autorità, un prestigio, che sono legati alla loro funzione.</p><p class="paragraph" data-counter="174" id="p-174">La loro manifestazione di volontà si impone ai soggetti, si impone perché è la manifestazione di una volontà sovraordinata, finalizzata alla gestione degli interessi comuni. E, naturalmente, come esistono un’autorità, un prestigio che sono propri dei pubblici funzionari, come esistono, ovviamente, diritti e interessi personali che essi possono vantare nell’organismo amministrativo di cui sono parte, è anche chiaro che essi hanno dei doveri, che hanno dei compiti, dei doveri di fedeltà, dei doveri di correttezza, dei doveri di giusta ricerca, di giusto perseguimento dell’interesse generale. Cioè, in ogni caso, bisogna esser certi che il funzionario, con tutta fedeltà e coerenza, persegua non finalità personali, ma finalità sociali; non si impegni a soddisfare interessi propri, ma si impegni a soddisfare interessi altrui. E allora possiamo immaginare: quando questo ordinamento, questo sistema di persone che si muovono al servizio della collettività, è ordinato? Questo sistema è ordinato, le sue norme sono osservate, le sue finalità sono garantite quando il funzionario, i soggetti che fanno muovere l’amministrazione dello Stato, sono nell’atteggiamento di correttezza, di fedeltà, di altruismo, che sono propri dell’amministrazione dello Stato. E possiamo correlativamente individuare i momenti di disordine, i momenti di irregolarità, i momenti di disarmonia, quando i soggetti non sono corretti, non sono fedeli, non sono legati alle finalità pubbliche alle quali debbono presiedere, ma guardano in tutto o in parte a finalità private.</p><p class="paragraph" data-counter="175" id="p-175">Ecco dov'è il fondamento di quello che si chiama l’illecito amministrativo, che si differenzia, noi crediamo, dall’illecito penale; ecco dov'è il fondamento della sanzione amministrativa, della sanzione disciplinare, che si differenzia dalla sanzione penale, nella misura nella quale l’illecito disciplinare, l’illecito amministrativo, si differenzia da quello penale.</p>

  <h2>29. Differenza tra sanzione penale e sanzione amministrativa</h2>

  <p class="paragraph" data-counter="176" id="p-176">In che può consistere, quindi, una<sup><a href="#curatornote-2" id="curatornote-ref-2">[2]</a></sup> sanzione disciplinare? È una sanzione che colpisce indubbiamente la persona, normalmente colpisce la persona. Vi può essere qualche forma di sanzione amministrativa di carattere pecuniario, relativa alla fruizione dello stipendio, ma normalmente si tratta di sanzioni di carattere personale quali la censura, la sospensione dall’impiego, al limite l’espulsione del funzionario, la cessazione della sua appartenenza al grande organismo dell’amministrazione degli interessi dello Stato.</p><p class="paragraph" data-counter="177" id="p-177">La sanzione è di carattere personale, certo, tocca il rapporto del funzionario con l’organismo amministrativo di cui è il rappresentante e il gestore. Notate: censura, sospensione, espulsione, che cosa sono, se non in modo graduato, dei momenti di distacco del funzionario dalla Pubblica Amministrazione che ha il compito di rappresentare, quasi che di fronte alle infedeltà, alle scorrettezze, agli abusi di cui abbiamo parlato, vi fosse come naturale reazione l’attenuazione o la cessazione del compito di rappresentanza che è proprio del funzionario? Se è scorretto, se è infedele, se è dedito ad interessi privati e non ad interessi di ufficio, si attenua, fino a sparire nella espulsione, il rapporto di rappresentanza, il collegamento organico tra funzionario ed amministrazione. Quindi, qualche cosa di carattere personale. Ma è assimilabile questa sanzione di carattere personale alla sanzione penale? E qui la risposta è negativa. E, quindi, malgrado una certa maggiore somiglianza che vi è tra sanzione disciplinare e sanzione penale, una simiglianza maggiore che non vi sia tra sanzione civile e sanzione penale, resta fondamentale una differenza: la sanzione disciplinare colpisce il funzionario nell’ambito dell’amministrazione di cui è rappresentante e gestore, non tocca il suo stato di fronte all’intera collettività. Una sanzione disciplinare non comporta quella degradazione della persona che, invece, si riscontra nel campo penale; non c’è quella deminutio capitis, quel rimprovero sociale che è proprio della sanzione penale. E, allora, si vede che tutto viene risolto nell’ambito della Pubblica Amministrazione, mentre la pena tocca la persona in via generale. [Dobbiamo vedere ancora qualche dettaglio nella lezione di lunedì]</p><p><strong>CAPITOLO QUARTO</strong></p><p class="paragraph" data-counter="178" id="p-178"><strong>SUL CARATTERE SANZIONATORIO DEL DIRITTO PENALE: CRITICHE E RILIEVI</strong></p><p class="paragraph" data-counter="179" id="p-179">Sommario: 30. Posizione del problema relativo all’autonomia e compiutezza del diritto penale. Un primo accenno agli orientamenti della dottrina sul tema del supposto carattere “puramente sanzionatorio” del diritto penale ed il conseguente diniego della sua funzione normativa. 31. La razionalità e complessità del fenomeno giuridico: il diritto è <em>volontà ordinatrice</em> (precetto) ma è anche <em>forza storica realizzatrice</em> (sanzione) ad un tempo. 32. Richiamo alla dottrina della teoria sanzionatoria del diritto penale. Delineazione dei fondamentali motivi critici alla suddetta teoria: loro valutazione. Conclusione negativa circa il carattere sanzionatorio del diritto penale. 33. La soluzione del problema relativo all’autonomia e alla compiutezza del diritto penale in funzione dell’esistenza di una sanzione tipica e del collegamento qualificante che questa sanzione stabilisce con il precetto penale. La relazione tra il “primato significativo” della sanzione penale e il precetto. 34. Insufficienza della dottrina che guarda semplicemente al valore qualificante della sanzione penale. La violazione del precetto come fondamento della suddetta sanzione: il punto di vista formale e il punto di vista sostanziale. Gli interessi propri e specifici del diritto penale.</p>

  <h2>30. Posizione del problema relativo all’autonomia e compiutezza del diritto penale. Un primo accenno agli orientamenti della dottrina sul tema del supposto carattere ‘puramente sanzionatorio” del diritto penale e il conseguente diniego della sua funzione normativa<sup><a href="#moronote-9" id="moronote-ref-9">[IX]</a></sup></h2><p class="paragraph" data-counter="180" id="p-180">Abbiamo rilevato — a proposito della sanzione civile e della sanzione amministrativa, nei confronti della sanzione penale — che, in realtà, queste sanzioni sovente, nella loro diversità, si accompagnano l’una all’altra.</p><p class="paragraph" data-counter="181" id="p-181">Sicché, pur stabilendo la diversità che sussiste tra sanzione civile e sanzione penale, tra sanzione disciplinare e sanzione penale, ciò non significa che esse siano alternative, perché frequentemente esse possono essere cumulative.</p><p class="paragraph" data-counter="182" id="p-182">Cioè a dire: in una situazione sociale può riscontrarsi, ad un tempo, l’applicazione della sanzione civile e di quella disciplinare e, d’altra parte, l'applicazione della sanzione penale. Ma quando dico: ‘al tempo stesso”, non intendo dire con assoluta <em>contestualità</em> perché, per esempio — come ho accennato ieri —, l’applicazione della sanzione disciplinare viene sospesa, in attesa che si compia il più penetrante accertamento di responsabilità che è quello inerente all’applicazione della sanzione penale.</p><p class="paragraph" data-counter="183" id="p-183">Quindi, abbiamo situazioni che ci sembrano sanzionate doppiamente: in sede civile e in sede penale, in sede amministrativa e in sede penale.</p><p class="paragraph" data-counter="184" id="p-184">Questa circostanza — come accennavo ieri — ha indotto gli studiosi, alcuni studiosi, a domandarsi se il diritto penale sia veramente un diritto completo in tutti i suoi elementi, sia un diritto autonomo o se, invece, per caso (il diritto penale) non sia un diritto parziale, un diritto che ha soltanto alcuni degli elementi propri del diritto, propri degli altri rami del diritto e, quindi, una certa funzione, che potremmo dire, subordinata, se con la parola subordinata non si alludesse ad una <em>secondarietà</em> — per così dire — ad una minore importanza della sanzione penale; mentre, invece, nella intuizione di questi scrittori, la sanzione penale è la sanzione massima, è la più severa, è la più significativa e ad essa si fa ricorso come una seconda e più importante sanzione quando appaia insufficiente l’applicazione della sanzione puramente civile, della sanzione puramente amministrativa. Quindi, per questa concezione, il diritto penale sarebbe un diritto che esaurisce la sua natura e la sua funzione nell’ambito della applicazione della sanzione, nell’ambito, nell’esplicarsi di quelle reazioni dell’ordinamento giuridico, nel manifestarsi di quelle risposte dell’ordinamento giuridico, che sono determinate dal venire alla luce di situazioni non soddisfacenti per il diritto. Sappiamo che tutto il mondo della coercizione giuridica ha come presupposto l’esistenza di situazioni non accettabili per il diritto, di situazioni ingiuste, di situazioni disarmoniche. A quel punto interviene la reazione giuridica.</p><p class="paragraph" data-counter="185" id="p-185">Ebbene, secondo questa concezione il diritto penale interviene, con la sua tipica reazione giuridica, che è la pena, [interviene] quando si è determinata una situazione di disagio, una situazione di disordine, riferibile — notate bene — [riferibile] non al diritto penale ma ad altri rami del diritto: quelli che avrebbero, per così dire, la funzione di indicare quel che si deve fare e quel che non si deve fare, di indicare quello che è accettabile e quello che non è accettabile nella vita sociale. Mentre il diritto penale, di per sé, non avrebbe questa funzione normativa, non sarebbe chiamato a dare precetti, ad indicare dei traguardi nella vita sociale, ma sarebbe chiamato semplicemente a sanzionare, con una sanzione di secondo grado, situazioni di disagio sociale, derivanti dall’inadempimento di obblighi sanciti, in generale dall’ordinamento giuridico, in particolare dall’ordinamento civile o dall’ordinamento amministrativo.</p>

  <h2>31. La razionalità e complessità del fenomeno giuridico: il diritto è volontà ordinatrice (precetto) ma è anche forza storica realizzatrice (sanzione) ad un tempo</h2><p class="paragraph" data-counter="186" id="p-186">E qui noi, nell’affrontare questa situazione, nel domandarci se il diritto penale nasca all’origine con dei precetti, con degli imperativi, o nasca solo, in un secondo tempo, con le sanzioni tipiche proprie del diritto penale, dobbiamo domandarci — nel rispondere a questo interrogativo — qual è la razionalità di questo fenomeno, il fenomeno della sanzione giuridica e, quindi, ovviamente, di quella tipica sanzione giuridica che è la sanzione penale.</p><p class="paragraph" data-counter="187" id="p-187">Noi sappiamo — dico in linea di principio, perché ce ne siamo seriamente occupati — [noi sappiamo] che il diritto non può fare a meno di un momento di sanzione, di un momento di coercizione, di un momento di risposta, ad opera del diritto, secondo le previsioni del diritto, all’instaurarsi di dati della vita sociale, di situazioni della vita sociale che sono disarmoniche e non accettabili dal punto di vista dell’ordinamento. Quindi sappiamo che un diritto sarebbe monco; sappiamo che un diritto non sarebbe propriamente diritto, se esso non avesse pronta l’arma per rispondere ad una aggressione ingiustificata nell’ambito della vita sociale. Cioè il diritto è sempre armato; il diritto non è fatto solo di precetti, ma è fatto anche di sanzioni; il diritto non è solo un’indicazione autorevole rivolta alla volontà dei soggetti, ma è anche <em>una forza storica realizzatrice</em>, attraverso la sanzione, di quelle situazioni ordinate che sono richieste nella vita sociale. Quindi, noi sappiamo razionalmente che non vi è diritto che possa esaurirsi in semplici comandi, in semplici esortazioni, ove manchino quelle capacità di concreta risposta dell'ordinamento, di una risposta storica dell’ordinamento <em>atta a tradurre in atto</em> i comandi e a realizzare concretamente i fini di ordine che il diritto si propone.</p><p class="paragraph" data-counter="188" id="p-188">Ma se questo è vero, cioè se non è immaginabile che vi sia un diritto fatto soltanto di manifestazioni di <em>volontà ordinatrice</em>, ma privo di <em>forza realizzatrice</em>, vale anche il reciproco: e cioè che non siamo di fronte, veramente, ad un fenomeno giuridico quando non vi sia accanto alla sanzione, accanto alla risposta dell’ordinamento, anche il comando del diritto, anche uno specifico comando del diritto, anche una manifestazione di volontà diretta a conformare, in un certo modo anziché in un altro, la realtà sociale.</p><p class="paragraph" data-counter="189" id="p-189">Quindi, razionalmente, il fenomeno del diritto appare complesso in tutte le sue manifestazioni: non solo comando, non solo orientamento per la vita sociale, ma anche sanzione, cioè <em>forza storica</em> per tradurre in atto gli orientamenti sociali e realizzare i fini di ordine indicati dal diritto. Non solo reazione, non solo sanzione, non solo traduzione in atto delle finalità del diritto, ma comando, indirizzo, orientamento per le volontà umane che debbono essere conformate in un certo modo nella vita sociale.</p>

  <h2>32. Richiamo alla dottrina della teoria sanzionatoria del diritto penale. Delineazione dei fondamentali motivi critici alla suddetta teoria: loro valutazione. Conclusione negativa circa il carattere sanzionatorio del diritto penale</h2><p class="paragraph" data-counter="190" id="p-190">E diciamo di più. Razionalmente, questo aspetto di comando, di orientamento, di indirizzo, che è proprio del diritto, è coerente, è collegato, è conformato secondo la misura, le modalità e le finalità delle sanzioni giuridiche delle quali si parla. Cioè, a mio avviso, non è immaginabile di potere attingere il momento precettivo del diritto — che logicamente deve stare a base del momento sanzionatorio — [attingere] i comandi, non già nel campo proprio del diritto penale, ma attingerli, come pure qualcuno vorrebbe, in altri rami del diritto.</p><p class="paragraph" data-counter="191" id="p-191">Cioè, da parte dei sostenitori della tesi del carattere puramente sanzionatorio del diritto penale, non si nega che vi sia un precetto che sta come base logica, in quanto sia stato violato nella applicazione delle sanzioni. Ma questo precetto sarebbe collocato non nel campo del diritto penale, ma in altri campi del diritto come, appunto, sembra doversi ritenere se abbiamo presenti i richiami fatti innanzi al caso, per esempio, di un illecito civile che si riscontra accanto ad un illecito penale; o un illecito disciplinare che si riscontra, esso pure, nella situazione storica nella quale si individua un reato punibile con la pena.</p><p>Ebbene, la risposta è negativa.</p><p class="paragraph" data-counter="192" id="p-192">Il precetto, l'orientamento, lo sforzo del diritto per conformare la realtà sociale deve essere <em>intrinseco</em> al diritto penale, non <em>estrinseco</em> nei confronti del diritto penale.</p><p class="paragraph" data-counter="193" id="p-193">Non può esservi una sufficiente ragione logica a sostegno della sanzione penale, di questa presunta sanzione di secondo grado, se il momento dell’<em>orientamento sociale </em>è riposto non nel campo del diritto penale, ma è riposto nel diritto civile o amministrativo. O anche — come qualcuno dice — è riposto in alcuni precetti autonomi, esistenti nel diritto pubblico generale. Perché le tesi tendenti a dimostrare l’estraneità dei comandi giuridici nei confronti del diritto penale, si differenziano, poi, a seconda della collocazione che queste dottrine danno ai precetti, della cui presenza, logicamente, non si può fare a meno.</p><p class="paragraph" data-counter="194" id="p-194">Infatti, taluni scrittori attribuiscono i precetti che stanno a base — una volta violati — della sanzione penale, agli altri rami del diritto (del diritto civile o del diritto amministrativo); altri, invece, li sottraggono sia al diritto penale, sia ai singoli rami del diritto e li collocano nell’ordinamento giuridico generale, nel diritto pubblico generale.</p><p class="paragraph" data-counter="195" id="p-195">Sicché vi sarebbero: a) o precetti di carattere civile o amministrativo, che sono doppiamente sanzionati dalla sanzione civile, dalla sanzione disciplinare e, poi, <em>ad abundantiam</em>, dalla sanzione penale; b) ovvero vi sarebbero precetti, presupposto logico dell’applicazione di una sanzione penale, che sarebbero né con il diritto penale, né con gli altri rami del diritto, ma sarebbero collocati come norme di obbligo di carattere generale nell’ordinamento giuridico generale.</p>

  <h2>33. La soluzione del problema relativo all’autonomia e alla compiutezza del diritto penale in funzione dell’esistenza di una sanzione tipica e del collegamento qualificante che questa sanzione stabilisce con il precetto penale. La relazione tra il “primato significativo” della sanzione penale e il precetto.</h2>

  <p class="paragraph" data-counter="196" id="p-196">Questo orientamento della dottrina è stato naturalmente contestato, in uno sforzo dottrinale tendente a dimostrare l’ <em>autonomia</em> e la <em>compiutezza</em> del diritto penale.</p><p class="paragraph" data-counter="197" id="p-197">L'<em>autonomia</em> — e cioè l’esistenza di un diritto penale del tutto indipendente dalle valutazioni giuridiche che si compiono in altri rami dell’ordinamento — e <em>compiutezza</em> del diritto penale, nel senso di configurare il diritto penale come gli altri diritti, cioè consistente non soltanto nella pena — che è la più evidente realtà che cade sotto i nostri occhi — ma consistente pure in un precetto proprio del diritto penale, non attinto al diritto pubblico generale o ad altri rami del diritto; attinto al diritto penale che sia base, fondamento, una volta violato, della coerente applicazione della sanzione penale. E per dimostrare questa <em>autonomia</em> e <em>compiutezza</em> del diritto penale, si è innanzitutto pensato a cogliere il <em>collegamento che esiste tra il precetto e la sanzione</em>. Cioè, si è considerato il valore qualificante, determinante della sanzione nei confronti del precetto. Cioè: se si può riscontrare l’esistenza di un precetto penale (“non uccidere”), precetto che ha una sua rilevanza nel campo del diritto penale — dove esistono delle ipotesi di reato, appunto, consistenti nell’omicidio — e nel diritto civile dove non c’è dubbio che costituisca illecito, che costituisca indebito, dal punto di vista della tutela degli interessi privati, il colpire la vita di una persona —, se c’è questo precetto di “non uccidere”, con questa duplice rilevanza, con questa duplice risonanza, ebbene, si dice, in realtà: questo precetto (“non uccidere”) è qualificato, è colorito, è definito in rapporto alle diverse sanzioni che stanno a presidiarlo.</p><p class="paragraph" data-counter="198" id="p-198">Quindi, all’interrogativo base che noi ci siamo proposti (esiste in modo autonomo e compiuto un precetto proprio del diritto penale?) la risposta è: esso esiste perché si configura in collegamento con l’esistenza di una sanzione penale che lo presume. Il precetto “non uccidere” resta un precetto meramente civile fin quando a presidiarne l’attuazione vi è soltanto una sanzione civile, vi è soltanto quel risarcimento del danno, che voi sapete essere il contrassegno della sanzione civile. Ma se al precetto di “non uccidere” viene legata, come conseguenza della sua violazione, l’irrogazione di una sanzione penale — quando non siamo più di fronte al solo risarcimento, ma siamo di fronte, invece, a quella compensazione ideale che è la pena, il rimprovero e il castigo, come voi sapete —, allora il precetto “non uccidere” riceve una colorazione, riceve una sostanza propria che lo fa precetto di diritto penale.</p><p class="paragraph" data-counter="199" id="p-199">Vi è, quindi: [a)] un precetto di diritto civile, legato come è all’applicazione della sanzione civile; [b)] vi è un precetto penale, scaturente dal collegamento di un comando giuridico con quella tipica sanzione che è la pena.</p><p class="paragraph" data-counter="200" id="p-200">E, quindi, in questo modo, il problema dell’autonomia e della compiutezza del diritto penale sarebbe risolto in funzione della esistenza di una sanzione tipica e del collegamento qualificante che questa sanzione stabilisce con il precetto penale.</p><p class="paragraph" data-counter="201" id="p-201">In certo senso, sarebbe inutile discutere quale sia la collocazione <em>originaria</em> del precetto (“sia salvaguardata la vita umana e quindi non si uccida”), se collocato nel diritto civile o nel diritto pubblico generale perché, una volta riscontrata l’esistenza di una sanzione penale a presidio della osservanza di questo comando, quella sanzione darebbe al comando la sua struttura penale, lo introdurrebbe in piena autonomia e compiutezza nell’ambito del diritto penale. E questa può essere una tesi suggestiva, la quale sottolineerebbe quel <em>primato significativo</em> della sanzione penale di cui abbiamo parlato tante volte, anzi, come sapete, noi abbiamo esordito nella nostra indagine sul diritto penale guardando, appunto, la sanzione penale nei suoi caratteri tipici, irriproducibili: la sanzione penale come compensazione ideale, come limitazione della libertà, come punizione, come sanzione per un delitto. Allora, dovremmo dire: il fatto trainante è, appunto, la pena e i precetti, dovunque li si immagini originariamente collocati; sono però precetti penali in quanto presidiati, coloriti, qualificati da una sanzione penale. Nel momento in cui si dice: “per questo fatto tu sarai punito”, si definisce un comando giuridico penale — “non commettere questo fatto, non commettere l’omicidio” — la cui realizzazione porta all’applicazione della pena legata al precetto di cui si parla.</p>

  <h2>34. Insufficienza della dottrina che guarda semplicemente al valore qualificante della sanzione penale. La violazione del precetto come fondamento della suddetta sanzione: il punto di vista formale e il punto di vista sostanziale. Gli interessi propri e specifici del diritto penale</h2>

  <p class="paragraph" data-counter="202" id="p-202">Ma credo che vi sia al fondo un certo formalismo, una certa insufficienza in questa dottrina che guarda, semplicemente, al valore qualificante della sanzione penale nei confronti di un precetto del quale non si sa bene quale sia la collocazione. Un formalismo perché si omette, in questo caso, di considerare qual è la ragione per la quale a quel precetto giuridico — “non uccidere” — viene collegata una sanzione penale che è così importante, che finisce per colorire, per attrarre a sé il comando e farne, appunto — come la dottrina richiede — [e farne appunto], come la dottrina ritiene, un comando penale. Perché avviene? Quale è la ragione per la quale, di fronte a certi comandi giuridici, insorge come una necessità di una sanzione penale, una sanzione penale che, in altri reati, invece; non è prevista, non è ritenuta necessaria, ed invece è prevista, ed è ritenuta necessaria in alcuni casi soltanto, quelli propri della incriminazione penale, della sanzione penale. Perché? Qual è il fondamento? La violazione del precetto? Sì, certo, la violazione del precetto. Ma se questo precetto fosse assunto come un precetto neutro, come un precetto unico, come un solo comando, dove sarebbe la intrinseca giustificazione della esistenza, accanto alla sanzione civile o alla sanzione disciplinare, di una sanzione penale? Quindi bisogna andare un po’ più in profondità, guidati dalla considerazione proprio della esistenza di quel <em>di più</em>, di quella realtà autonoma e tipica del diritto, che è l’esistenza della sanzione, data in alcuni casi, non data in altri, quasi che essa sia riservata per una ragione particolare ad alcuni momenti soltanto della vita sociale, momenti che non possono essere definiti in funzione di un comando giuridico del tutto neutro e disponibile a ricevere colorazioni e sostanze diverse per una sorta di incomprensibile moltiplicazione delle sanzioni più oppressive.</p><p class="paragraph" data-counter="203" id="p-203">Allora vuol dire, se vi sono più sanzioni, se concorre in una determinata situazione la sanzione penale con la sanzione civile, o con la sanzione amministrativa, bisogna scomporre questo comando dalle molteplici conseguenze giuridiche; scomporlo, indagare, cercare di comprendere una ragione che non può essere puramente formale, ma deve essere sostanziale, una ragione per la quale, talvolta, si aggiunge — come si dice — o si riscontra — come è più opportuno affermare —, [si riscontra] l’esistenza di una sanzione penale non rinvenibile in altri aspetti, in altri momenti della vita sociale.</p><p class="paragraph" data-counter="204" id="p-204">E allora ci si può domandare se veramente il precetto sia uno solo; ci si può domandare veramente se l’oggetto del precetto, cioè quello che il diritto intende tutelare con le sue norme sia lo stesso o sia <em>di più</em>. Cioè, ci si è posti non da un punto di vista formale ma da un punto di vista sostanziale. Si è indotti a mettere in discussione proprio quella asserita verità, che vi sarebbe, cioè, un solo precetto, quello che comanda di non uccidere con diverse sanzioni, o quello che comanda al funzionario di essere fedele nell'adempimento dei suoi doveri con duplicità di sanzioni. È veramente un precetto solo con due sanzioni, o l’esistenza delle due sanzioni e, tra esse, della sanzione penale, non sta a dimostrare che non vi è un precetto colorito penalmente, riassorbito nel campo del diritto penale per la presenza della sanzione? Non vi è un precetto proprio, con proprie finalità, con proprie ragioni di tutela, con una propria incidenza nell’ambito della vita sociale, nell’identificazione delle posizioni di interesse e di valore della vita sociale che debbono essere protette, debbono essere protette con l’arma più acuminata che sia nelle mani del potere sociale che è, appunto, l’arma della sanzione penale? Quindi, non un precetto, per così dire, duplicato; non un oggetto di tutela, per così dire, duplicato, ma due precetti diversi, malgrado l’apparente unicità; ma due interessi diversi, ma due oggetti di tutela diversi, malgrado l’apparente unicità. Cioè esistono interessi propri e specifici del diritto penale, che hanno, senza dubbio, un collegamento con gli interessi che vengono presidiati mediante l’esistenza delle norme proprie del diritto civile o del diritto amministrativo. C’è certamente un collegamento — che dobbiamo pure esaminare — tra questi interessi; un collegamento, una somiglianza che non significano identità di situazioni sociali stranamente, poi, presidiate da due diversi ordini di sanzioni; cioè, situazioni uniche con due irragionevoli reazioni giuridiche: quella penale e quella non penale.</p><p class="paragraph" data-counter="205" id="p-205">Ecco, se immaginiamo il precetto giuridico — diciamo il precetto civilistico — che vieta di fare torto, di recare danno al diritto altrui, ed un diritto indiscutibile che è il <em>diritto alla vita</em>, certamente, si può riscontrare nell’ambito del diritto civile l’esistenza — come si dice — di un interesse o valore presidiato dalla norma di diritto civile e che tutela il bene della vita.</p><p class="paragraph" data-counter="206" id="p-206">Andiamo al diritto penale, andiamo alla sanzione penale e, seguendo l’<em>iter</em> logico che mi sono sforzato di farvi cogliere, diciamo che se vi è una sanzione penale, se vi è un modo proprio di reagire dell’ordinamento giuridico, segno è che vi è un interesse proprio da tutelare, con una sanzione propria quale è la sanzione penale.</p><p class="paragraph" data-counter="207" id="p-207">Che correlazione c’è tra il bene della vita presidiato dalla norma civile mediante l’eventuale risarcimento del danno, e il bene della vita presidiato dal diritto penale con la possibile irrogazione di una pena limitativa della libertà personale? Ebbene, c’è un accordo tra questi interessi ma c’è una chiara diversità perché, nell’ambito del diritto civile, il bene della vita è assunto ed è protetto come fatto meramente individuale, come una ragione propria ... [interruzione della registrazione]</p>

  <h2 class="chapter" data-content="La norma penale" id="chapter-2">PARTE SECONDA</h2>
  <h1>LA NORMA PENALE</h1>

  <h2>CAPITOLO QUINTO</h2>
  <h2>PRINCIPI GENERALI: IL BENE DELLA VITA COME STELLA POLARE DEL SISTEMA</h2>
  <h2>SEZIONE PRIMA</h2>
  <h2>Caratteristiche della norma penale</h2>

  <p class="paragraph" data-counter="208" id="p-208">Sommario: 35. Il modo di essere della norma penale come descrizione precisa delle situazioni della vita. - 36. I due momenti della norma penale: a) la descrizione del fatto tipico, come <em>avvenimento umano</em> e come <em>esplicazione dell’energia creativa propria dell’uomo</em>; b) la descrizione della pena. - 37. Il collegamento tra i due momenti della norma penale: <em>nulla poena sine crimine</em>. - 38. Le innovazioni della norma penale: il verificarsi dell’avvenimento descritto e la cancellazione ideale del fatto verificato. - 39. La qualificazione del fatto descritto dalla norma come <em>disvalore</em>.</p>

  <h2>35. Il modo di essere della norma penale come descrizione precisa delle situazioni della vita<sup><a href="#moronote-10" id="moronote-ref-10">[X]</a></sup></h2>

  <p class="paragraph" data-counter="209" id="p-209">Dopo aver ribadito le differenze esistenti tra sanzione penale ed altre sanzioni giuridiche, ed avere riaffermato il carattere autonomo, compiuto, del diritto penale, credo che siamo ormai in condizione di aprire un altro capitolo della nostra indagine per vedere più da vicino il modo di essere della norma penale.</p><p class="paragraph" data-counter="210" id="p-210">Fin qui abbiamo parlato prevalentemente della sanzione penale nella sua caratteristica natura.</p><p class="paragraph" data-counter="211" id="p-211">Ma parlando della sanzione penale è accaduto di fare più volte riferimento alla norma penale, a quel criterio ordinatore di un particolare ed importante settore della realtà sociale che è, appunto, contrassegno e fondamento dell’esistenza del diritto.</p><p class="paragraph" data-counter="212" id="p-212">In fondo, parlando di sanzione — una sanzione che, come ricorderete, è fondata sulla legge, è stabilita dalla legge, è regolata dalla legge — già abbiamo potuto fare riferimento al criterio di ordinamento della realtà sociale, al principio, all’insieme dei princìpi, in base ai quali viene giudicato accettabile un certo assetto della vita sociale e, conseguentemente, viene compiuto ogni sforzo per rendere la realtà sociale conforme ai princìpi dell’ordinamento giuridico, a quello che si esprime, appunto, nella norma di diritto.</p><p class="paragraph" data-counter="213" id="p-213">Guardiamo un momento il modo tipico secondo il quale si presenta la norma penale.</p><p class="paragraph" data-counter="214" id="p-214">Ecco, la norma civile (sulla base della quale si definiscono quelli che abbiamo conosciuto come illeciti civili e che determinano quelle tipiche sanzioni che sono proprie dell’ordinamento civilistico e che si esprimono sulla base di un’unica norma comprensiva) potrebbe così indicare: “chiunque arrechi ad altri un danno ingiusto, è tenuto a risarcire il danno arrecato”.</p><p class="paragraph" data-counter="215" id="p-215">Un’unica norma, nella quale poi rientreranno tutte le singole situazioni di ingiusto danno, di ingiusta lesione di diritti privati che si potranno riscontrare nella realtà sociale.</p><p class="paragraph" data-counter="216" id="p-216">Invece le norme penali, le norme che prevedono e disciplinano delle sanzioni sono estremamente numerose. Non contenute soltanto nel codice penale, che pure è un imponente complesso di norme, ma sparse in un’infinita serie di leggi speciali: ogni volta che si profila la necessità di dare una tutela di rilievo a interessi che emergono come importanti nella vita sociale, nel riconoscere, nel dare assetto a siffatti interessi, non si manca mai di collegare la difesa degli interessi con la comminazione di una sanzione penale. Quindi, non di <em>una</em> norma di sanzione si può parlare nell’ordinamento penale, come se ne può parlare nell’ordinamento civile, ma di <em>molteplici</em> norme, le quali hanno, poi, un carattere di rigorosa precisione, una precisione, una ricchezza di contorni maggiore o minore a seconda delle circostanze. Ma non v’è dubbio che ogni norma penale contiene una descrizione, sia pure per alcuni tratti essenziali, ma una descrizione precisa, in certo senso <em>minuta</em> di situazioni della vita con l’indicazione di contorni, di momenti, che ad un’osservazione superficiale possono apparire come di importanza secondaria o nulla, ma che sono invece condizionanti, perché non si può riscontrare l’esistenza di un illecito penale, non si può procedere all’irrogazione di una pena, se non quando tutte quante le circostanze dei fatti indicate nelle varie norme penali siano in concreto riconosciute esistenti. La mancanza anche soltanto di un modesto elemento caratterizzante della norma penale costituisce ragione per ritenere che il fatto, della cui rilevanza penale si tratta, non è conforme, non è corrispondente alla previsione della legge e non può dare quindi luogo ad una punizione.</p><p class="paragraph" data-counter="217" id="p-217">Quindi molteplici norme e norme, possiamo dire, circostanziate, e norme dettagliate, non generiche ma abbastanza precise nella loro impegnativa compilazione.</p>

  <h2>36. I due momenti della norma penale: a) la descrizione del fatto tipico, come avvenimento umano e come esplicazione dell’energia creativa propria dell’uomo; b) la descrizione della pena</h2>

  <p class="paragraph" data-counter="218" id="p-218">Vediamo come è scritta una di queste tante norme penali e vediamo come essa può essere letta. Ecco: una norma penale è composta della descrizione, come abbiamo detto, precisa, di una precisione rigorosa, di un fatto, di un evento, di un modo di essere della vita sociale. Il punto di partenza, il primo aspetto della norma penale, è la descrizione di un fatto tipico che viene evidentemente indicato per il rilievo che assume perché è un fatto interessante per il diritto. E che esso sia interessante per il diritto, è dimostrato proprio dalla circostanza che viene descritto, richiamato, puntualmente descritto e richiamato, in una norma penale. </p><p class="paragraph" data-counter="219" id="p-219">“Chiunque cagiona la morte di un uomo”: ecco quella che è la prima parte di una norma penale. Se voi sostituite al “cagionare la morte di un uomo” la descrizione di uno qualsiasi dei fatti rilevanti per il diritto penale — chi ferisce un uomo, chi ingiuria un uomo, chi attenta alla sicurezza dello Stato — ecco, questa prima parte della legge penale è un dato sociale, è un momento della realtà. E noi possiamo subito dire, ma lo chiariremo certamente meglio quando definiremo più puntualmente il reato, che questo fatto, questo momento, questo frammento della vita sociale è un <em>avvenimento umano</em>, <em>è l’esplicazione dell’energia creativa propria dell’uomo</em>. Che essa sia indirizzata verso obiettivi sbagliati, socialmente inaccettabili, non toglie che si tratti di una libera e creativa manifestazione della volontà umana.</p><p class="paragraph" data-counter="220" id="p-220">E alla descrizione, all’indicazione di questo avvenimento che è un avvenimento proprio dell’uomo, ed ha la sua collocazione ed il suo rilievo nella vita sociale, si accompagna un secondo aspetto, un secondo momento della norma penale che enuncia, ancora una volta, una situazione, un avvenimento che si esplica nella vita sociale.</p><p class="paragraph" data-counter="221" id="p-221">Noi sappiamo — poiché si tratta, per questo secondo aspetto, di quella sanzione penale che abbiamo abbastanza attentamente studiato — che questo secondo avvenimento, che si trova inscritto nella norma penale, è la descrizione per qualità e quantità, di una certa limitazione, di una certa compressione della personalità umana: si tratta della descrizione, della pena.</p><p class="paragraph" data-counter="222" id="p-222">E, quindi, al primo momento della norma penale contenente l'indicazione di un fatto evidentemente interessante della vita sociale, segue la descrizione di un coinvolgimento dell’uomo in un sistema di limitazioni della libertà. E questa seconda indicazione ha le caratteristiche della — chiamiamola così — <em>imperatività</em>, ha le caratteristiche della necessità del suo verificarsi: “chiunque cagiona la morte di un uomo — dice la legge penale — sarà punito con la reclusione fino a ventiquattro anni”, o altra pena che sia. E, quindi, apparentemente la norma penale contiene una <em>neutra descrizione</em> di un fatto della vita, contiene la <em>constatazione</em>, la registrazione, di un avvenimento umano e, invece contiene la <em>rigorosa</em> indicazione: “sarà punito, è punito”, il che vuol dire “<em>deve</em> essere punito”. Quindi c’è l’indicazione di una necessità sociale, di una necessità giuridica che al primo fatto descritto, segua l’altro fatto, esso pure descritto, descritto con precisione esso pure, perché, come meglio vedremo poi, anche la pena deve essere rigorosamente enunciata dalla legge. E tutto è nel segno della necessità, tutto è nel segno del dovere giuridico del verificarsi della pena. Tanto che è agevole, a questo punto, legare in un nesso logico, e di logica giuridica, questi due momenti. Ebbene: il fatto che è descritto nel primo aspetto, nella prima parte della norma penale, è un fatto indipendente o ha, invece, esso, un legame con quella pena che viene prevista e descritta ed indicata come necessaria nella seconda parte della norma penale?</p>

  <h2>37. Il collegamento tra i due momenti della norma penale: nulla poena sine crimine</h2>

  <p class="paragraph" data-counter="223" id="p-223">Se appena noi facciamo attenzione, cogliamo il collegamento, il rigoroso collegamento, che c’è tra questi due momenti e cogliamo il valore condizionante che l’avvenimento descritto nella prima parte della legge penale ha nei confronti dell’applicazione della pena, cioè ha nei confronti dell’estrinsecarsi e realizzarsi della seconda parte della norma penale. Allora noi capiamo che questa necessità giuridica, rigorosa, inderogabile, per la quale vi deve essere una pena, non è qualche cosa che sia priva di collegamenti e di fondamento.</p><p class="paragraph" data-counter="224" id="p-224">In realtà la legge penale dichiara che una pena deve essere irrogata ma sempre e soltanto se esiste il presupposto, la ragione per l’irrogazione della pena. Quindi il dovere della pena, la necessità della pena, è condizionata all’esistenza di quell’avvenimento che, non a caso, evidentemente, viene descritto nella prima parte della norma penale, e viene descritto non in modo neutro, come dicevo: viene descritto come un’<em>inderogabile condizione </em>che deve verificarsi perché la pena possa essere applicata. Quindi, come si dice: “<em>nulla poena sine crimine</em>”, nessuna pena può essere applicata senza che si sia verificato il fatto descritto dalla legge penale che ne costituisce il fondamento e la ragion d’essere.</p><p class="paragraph" data-counter="225" id="p-225">Intanto la pena è da irrogare, intanto la pena è giusta e necessaria, in quanto si verifica un fatto, questo o quel fatto, che la legge penale descrive indicandolo come la condizione necessaria e sufficiente per l'applicazione di una pena. Quindi la struttura, se così possiamo dire, della norma penale è una struttura ipotetica. Noi possiamo dire, esaminando bene la norma penale, che essa contiene un’ipotesi ed una conseguenza, e l’ipotesi è relativa al verificarsi di quell’avvenimento, di quel fatto umano che, abbiamo detto, importa nell’ordinamento penale; se questa ipotesi si verifica, e soltanto se questa ipotesi si verifica, allora deriva una certa conseguenza. Allora, verificata l’ipotesi, la commissione. del reato, la realizzazione dell’avvenimento, è valida anche la tesi, è valida anche la conseguenza, cioè l’irrogazione della pena.</p><p class="paragraph" data-counter="226" id="p-226">Ed è quindi come se la legge penale dicesse: “se si verificherà un reato, sarà applicata una pena”. Ma, ovviamente, ogni volta che si verificherà il reato, non appena si verificherà il reato, sarà applicata la pena. Ma se non si verificherà il reato, se non si realizzerà questa ipotesi, se non vi sarà un avvenimento umano importante per il diritto, non vi sarà luogo a nessuna applicazione della pena.</p>

  <h2>38. Le innovazioni della norma penale: il verificarsi dell’avvenimento descritto e la cancellazione ideale del fatto verificato</h2>

  <p class="paragraph" data-counter="227" id="p-227">Ed allora, io credo che possiamo considerare due momenti, questi due aspetti della norma penale come strettamente, logicamente, collegati tra loro. Se, abbiamo detto, non si verifica l’avvenimento descritto dalla legge: nessuna pena e, quindi, la norma penale sarebbe in questo caso priva di qualsiasi efficacia; se si verifica l'avvenimento: necessariamente la pena.</p><p class="paragraph" data-counter="228" id="p-228">Allora vuol dire che esiste un collegamento necessario tra l’avvenimento descritto nella prima parte della norma penale e l'avvenimento descritto nelle seconda. Un collegamento necessario nel senso che quella modifica della realtà sociale, nella quale si concreta il verificarsi dell’avvenimento previsto dalla legge (l’omicidio), postula necessariamente, esige, un’altra modifica della realtà sociale costituta dalla pena, costituita dall’ applicazione della pena, cioè da quel certo stato di vincolo del soggetto: non più libero ma, appunto, limitato nella disponibilità di se stesso che è propria della personalità umana. Quindi: l’una cosa chiama l’altra e, quindi, una cosa, per così dire, si sostituisce alla prima. Se si è verificato un fatto previsto dalla norma penale (l'omicidio) interviene, abbiamo detto, necessariamente la pena. Allora c’è questa modifica nuova del mondo, cioè abbiamo due modifiche, due innovazioni.</p><p class="paragraph" data-counter="229" id="p-229">La prima innovazione — diciamolo subito, un’innovazione negativa — è legata al verificarsi dell’avvenimento descritto dalla legge penale, al verificarsi dell’ipotesi che, con preoccupazione, la legge penale descrive. E una volta verificatasi questa innovazione poiché, è detto: “dovrà esservi una punizione”, vuol dire che <em>innovazione chiama innovazione</em>, <em>mutamento chiama mutamento</em> e, quindi, l'avvenimento indicato in via ipotetica e verificatosi nella vita sociale esige, per il suo modo di essere — proprio perché fatto socialmente e giuridicamente importante — esige quella conseguenza, cioè esige quella pena, cioè esige quell’ulteriore modificazione della realtà sociale che si concreta nella pena.</p><p class="paragraph" data-counter="230" id="p-230">E, quindi, quella che abbiamo chiamato qualche volta, parlando della pena, una cancellazione, una <em>cancellazione ideale</em> del fatto verificatosi e non accettabile, non accettato per il diritto. Cioè, la modifica negativa della realtà sociale, che si esprime nel verificarsi del fatto descritto dalla norma penale, sollecita rigorosamente un’innovazione diversa, cioè la cancellazione mediante la pena del fatto che si è verificato. Ecco perché, in presenza di un fatto, è rigorosamente dovuta una pena; in presenza di una modifica inaccettabile nella realtà sociale — l’omicidio, la lesione, l’offesa, e via dicendo —, è necessario, è giuridicamente necessario, è logicamente necessaria, una pena restauratrice, una pena che cancelli quello che di inammissibile, di disarmonico, è stato creato con il verificarsi di quell’ avvenimento nella realtà sociale.</p>

  <h2>39. La qualificazione del fatto descritto dalla norma come disvalore</h2>

  <p class="paragraph" data-counter="231" id="p-231">E allora, credo che a questo punto noi siamo in condizione di qualificare meglio il fatto descritto dalla norma penale, quel fatto che abbiamo detto, in via del tutto provvisoria, <em>neutro</em>, cioè un fatto che viene indicato, che viene descritto dalla norma di legge penale come l’ipotesi, il verificarsi della quale fa scattare la conseguenza penale, la condizione, il presupposto, per l’applicazione di una pena.</p><p class="paragraph" data-counter="232" id="p-232">Ma a questo punto dobbiamo dire: è veramente neutra questa descrizione dell’avvenimento? È veramente neutra? Cioè il diritto si limita a dire: “in queste circostanze, che io non giudico, dovrà essere irrogata una pena”? No, se guardiamo con un minimo di maggiore attenzione, ci accorgiamo che la posizione dell’ordinamento che si esprime nella descrizione del fatto che producendosi determina l’irrogazione della pena, questo atteggiamento dell’ordinamento giuridico è tutt'altro che neutrale, è tutt'altro che indifferente. L'ordinamento non si limita a descrivere l'avvenimento indicato nella prima parte della norma penale ma lo qualifica, lo giudica. E come lo qualifica? Come lo giudica? Lo qualifica e lo giudica implicitamente proprio con la indicazione di quel collegamento necessario di cui abbiamo parlato, quel collegamento per cui, dato il fatto previsto e descritto nella prima parte della norma penale, vi sarà sicuramente una punizione. E una punizione che cosa è se non l’iniziativa del potere sociale per negare, per rimproverare, per cancellare, per modificare quello che è stato indebitamente modificato?</p><p class="paragraph" data-counter="233" id="p-233">E quindi la conseguenza: una pena, una negazione di quello che è avvenuto, è indicativa del vero — anche se implicito — atteggiamento che il potere sociale assume di fronte al fatto che esso descrive come ipotesi criminosa e indica nella prima parte della norma penale. Se questo fatto è la causa giuridica — perché di questo si tratta, e poi lo vedremo — se questo fatto è il fondamento di un atteggiamento del diritto che si esprime in una pena, che si esprime in un atteggiamento non di approvazione ma in un atteggiamento di riprovazione, di negazione, se il fatto produce la pena, vuole dire che quel fatto non è gradito, vuol dire che quel fatto non è accettato perché esso è rimproverato, è cancellato mediante la pena dall’ordinamento giuridico.</p><p class="paragraph" data-counter="234" id="p-234">Quindi il fatto descritto nella prima parte della norma penale è un fatto negativo, è un disvalore, perché esso eccita la vita del diritto, mette in moto una iniziativa del diritto, ma non è come, vedete, per un contratto, una iniziativa che consacra e difende quello che è stato fatto: è un’iniziativa che dissacra e cancella quello che è stato fatto. E allora vuol dire che l’ordinamento giuridico non voleva, l’ordinamento giuridico si muoveva per impedire il verificarsi del fatto descritto nella prima parte della norma penale, tanto che ne indicava le conseguenze negative, le conseguenze dissacranti.</p><p class="paragraph" data-counter="235" id="p-235">Allora quel fatto, indicato nella prima parte della norma penale, va letto in un altro modo, va compreso in quella che è la sua vera natura. Il diritto non si limita a descriverlo questo fatto, ma scongiura, con i mezzi che sono propri del diritto, che esso non abbia a verificarsi.</p><p class="paragraph" data-counter="236" id="p-236">E quindi nella realtà, guardando l’insieme della norma penale, guardando le conseguenze necessarie che il verificarsi della ipotesi — che possiamo chiamare <em>criminosa</em> — determina, la norma nel suo complesso, va letta in un altro modo. Va, sì, divisa in due parti, ma non è che la prima parte sia semplicemente descrittiva, obiettivamente descrittiva, di un fatto della vita sociale rilevante per il diritto penale. La prima parte della norma penale si può leggere, e si deve leggere, con questa specificazione: “non si commetta l’omicidio, non si causi la morte della persona” tanto che, se ciò avvenisse, se in contraddizione con il veto dell’ordinamento una tale modifica del mondo sociale si verificasse, scatterebbe, scatterà immediatamente il meccanismo repressivo ed una pena interverrà per cancellare quello che è avvenuto e ridare armonia alla vita sociale. Quindi, non vi è una indicazione neutra; vi è una indicazione carica di contenuto giuridico, nel senso che il fatto descritto come causa della pena, per il diritto non si deve verificare. E il diritto pone tutta la sua energia, tutta la capacità a servizio di questa ragione, cioè a servizio della necessità che quel fatto non si verifichi. Ed è per questo che appresta lo strumento della punizione.</p>

  <h2>SEZIONE SECONDA</h2>

  <h2>La funzione della norma penale</h2>

  <p class="paragraph" data-counter="237" id="p-237">Sommario: 40. La norma penale come “energia motrice” che si sprigiona ed opera nell’ambito della vita sociale. - 41. La <em>dichiarazione di valori</em>, implicita nella norma penale, come ragion d’essere della norma stessa in relazione ai comportamenti umani. Il significato del <em>dover essere</em> nel quale si esprime la norma. - 42. I soggetti destinatari della norma penale. La volontà del soggetto <em>illuminata</em> e <em>orientata</em> dal diritto nella direzione della compatibilità sociale, affinché sia distolta dai percorsi nei quali la vita e la personalità umana vengono ad essere distrutti. Delineazione del problema relativo all’abuso della libertà da parte del soggetto destinatario della norma. - 43. Accenno alla funzione propria della legge penale e alle sue finalità di armonia sociale come complesso meccanismo del diritto. - 44. L’energia ordinatrice del diritto. - 45. Il compito dello Stato e l’obiettivo della norma penale: la tutela del bene della vita. - 46. La <em>traiettoria</em> è dalla norma penale al bene della vita, al valore sociale della vita. - 47. La <em>stella polare</em> del sistema è il valore della vita sociale. L’energia ideale realizzatrice, implicita nella norma, come presidio del valore dell’umanità che qualifica il diritto penale.</p>

  <h2>40. La norma penale come “energia motrice” che si sprigiona ed opera nell’ambito della vita sociale<sup><a href="#moronote-11" id="moronote-ref-11">[XI]</a></sup></h2>

  <p class="paragraph" data-counter="238" id="p-238">Abbiamo cominciato a parlare della norma penale e, dalla lettura della norma, abbiamo ricavato l’indicazione dell’esistenza nella norma stessa dei due momenti normativi: quello incluso nella minaccia della sanzione penale e quello nascosto, ma facilmente ritrovabile, nella formazione della prima parte della norma penale, quella che contiene l’indicazione del fatto al verificarsi del quale scatterà il meccanismo della repressione: l’irrogazione della pena.</p><p class="paragraph" data-counter="239" id="p-239">Quindi dall’apparente unità, unicità della norma penale come minaccia di una pena per determinati fatti della vita sociale, si passa a comprendere che i fatti così indicati, i fatti minacciati dalla pena, i fatti sanzionati dalla pena, sono fatti che non debbono avvenire, sono fatti oggetto, essi stessi, della norma penale, la quale, in prima linea, indica l’inammissibilità sociale di taluni comportamenti e descrivendo il fatto inammissibile, il fatto della violazione, lega ad esso l’irrogazione della pena.</p><p class="paragraph" data-counter="240" id="p-240">Tutte queste cose le abbiamo già spiegate; io le richiamo solo per riprendere il filo del nostro discorso.</p><p class="paragraph" data-counter="241" id="p-241">Quindi, la norma penale ha un contenuto normativo, diciamo così, ha un nucleo, un momento di comando, contiene ed esprime un’esigenza in ordine alla vita sociale, in ordine al movimento proprio della vita sociale, che la norma penale cerca d’incanalare in una direzione ritenuta giusta, ritenuta corrispondente alle esigenze della convivenza sociale.</p><p class="paragraph" data-counter="242" id="p-242">Quindi, quando diciamo norma penale — poi ritorneremo ancora sui due momenti nei quali la norma penale si divide e si esprime — diciamo che siamo di fronte ad un’<em>energia motrice che si sprigiona ed opera nell’ambito della vita sociale</em>, un’energia contenuta negli schemi della vita sociale e destinata a muovere la realtà sociale in una certa direzione.</p><p class="paragraph" data-counter="243" id="p-243">Quindi, la realtà sociale è di per sé un fatto di movimento, perché è l’insieme delle azioni, dei comportamenti umani, appunto, nella vita sociale; è proprio della norma penale introdurre in questo movimento l’indicazione di una direzione, l’indicazione di un traguardo; è proprio della norma penale il tracciare e proporre un binario nel quale far scorrere in una direzione giusta il movimento della vita sociale, cioè le libere azioni degli uomini che, evidentemente, per le esigenze del diritto, per le esigenze dell’ordine sociale non possono essere lasciate svolgersi arbitrariamente, ma debbono essere incanalate e indirizzate verso traguardi di armonia e di compatibilità sociale.</p><p class="paragraph" data-counter="244" id="p-244">Cioè, è indispensabile — questa è l’essenza del diritto — [è indispensabile] che vi sia nella vita sociale — e ciò vale in particolare per il diritto penale — una forza sociale, per così dire, centrale, una spinta legittimata moralmente e socialmente legittimata che si esercita nell’avviare in direzioni appropriate di coesistenza e di armonia sociale, i liberi comportamenti umani.</p>

  <h2>41. La dichiarazione di valori, implicita nella norma penale, come ragion d’essere della norma stessa in relazione ai comportamenti umani. Il significato del dover essere nel quale si esprime la norma</h2>

  <p class="paragraph" data-counter="245" id="p-245">Quindi la norma contiene un’esigenza, contiene un principio, contiene una ragione ideale, contiene, per così dire, un modello al quale i comportamenti concreti dei soggetti della vita sociale sono chiamati a conformarsi. E quindi nella norma giuridica, che è la norma penale in ispecie, è contenuta l’idea del <em>dovere</em>, l’idea del valore, l’idea di un’indicazione impegnativa di traguardi da raggiungere nella libera esplicazione delle attività umane.</p><p class="paragraph" data-counter="246" id="p-246">C’è nella norma penale questa idea del dovere, ma c’è anche implicita in questa idea — e richiamo su di essa la vostra attenzione — [anche] una valutazione, una <em>dichiarazione di valori</em> perché, logicamente, la legge penale, prima di promuovere, di sospingere i soggetti alla legge in una direzione, compie una valutazione per così dire <em>razionale</em> dei comportamenti umani, di quel che essi significano, del loro contenuto, del loro valore, della loro incidenza nella realtà sociale, e questa valutazione, questo apprezzamento dei comportamenti umani con il loro contenuto di interessi conduce ad affermare il valore o positivo o negativo di questi comportamenti. E questo vuol dire che preliminare nell’attività normativa di una comunità è la determinazione di quel che è appropriato e di quel che non è appropriato nella vita sociale, di quello che è ammissibile e di quello che non è ammissibile, di quello che è giusto e di quello che non è giusto.</p><p class="paragraph" data-counter="247" id="p-247">E quindi questa valutazione, questo apprezzamento razionale dei comportamenti umani, costituisce la premessa e per così dire la ragione, la legittimazione di quel <em>dover essere</em> nel quale si esprime la norma. Quando la norma penale dice: “non si deve uccidere” (se volete usare l’espressione in positivo: “si deve rispettare la vita umana”), prima di esprimere questa energia ideale, tendente a rimuovere gli attacchi alla vita dell’uomo, si formula una valutazione <em>positiva</em> dei comportamenti rispettosi della vita dell’uomo e del valore della persona, un apprezzamento <em>negativo</em> nel senso del disvalore sociale dei comportamenti che invece non rispettino il bene della vita.</p><p class="paragraph" data-counter="248" id="p-248">Quindi, ogni norma penale ha certamente in sé una sua ragion d’essere, una sua razionalità per cui essa esprime <em>giudizi di valore</em> e poi ne trae le conseguenze: dall’apprezzamento di valore sociale dei comportamenti, conseguentemente, la legge penale ricava un’esigenza, un <em>dover essere</em> che propone ai soggetti, i quali sono investiti di questa necessità ideale contenuta nella norma, e così investiti muovono in linea generale proprio nel canale che il diritto ha indicato, con possibilità, naturalmente, di andare fuori di questo binario, con le conseguenze che in parte conoscete e che illustreremo meglio.</p><p class="paragraph" data-counter="249" id="p-249">E se voi vi domandate: “ma che cos’è quest’energia della norma, così potente da determinare comportamenti conformi; così potente da correggere, proprio attraverso l’irrogazione della pena, le eventuali e sempre limitate eccezioni che si verifichino ai comportamenti normalmente conformi alla legge?” Ebbene, voi comprendete — anche per le cose che abbiamo detto all’inizio del corso — [voi comprenderete] che quest’energia motrice, nel senso dell’ordine sociale, dell’armonia delle persone, della compatibilità tra le persone, è un grande fatto sociale: evidentemente, poiché la scienza ha la necessità di semplificare e, in un certo senso, di <em>personalizzare</em> i fenomeni, noi diciamo che esiste una norma come volontà dell’ordinamento giuridico, che esiste una norma attraverso la quale si esprime il potere di comando dello Stato, cioè l’organismo garante dell’armonia sociale. Quindi ne facciamo quasi una forza mitica, e questo è comprensibile e anche utile: anche noi continueremo a parlare della norma, obiettiva, della volontà dell’ordinamento giuridico, della volontà dello Stato Sovrano ordinatore della società. Ma noi dobbiamo pure sapere che questa energia potente che si sprigiona nella vita sociale e conduce ai comportamenti conformi, alle regole dell’armonia del corpo sociale, non è che <em>l’espressione dei giudizi e delle volontà dei soggetti che compongono la società</em>; soggetti che hanno ciascuno una propria capacità di giudizio, una propria attitudine alla valutazione della natura, del valore, dell’ammissibilità sociale dei comportamenti umani; soggetti che hanno una capacità di tensione; soggetti che esprimono intensamente la volontà che siano armonizzate le attività sociali e da questo insieme di giudizi e di volontà dei soggetti — giudizi di ordine sociale e volontà di ordine sociale — e da questo insieme nasce, per così dire, ci è dato per lo meno di configurare l’esistenza di una norma, di una volontà sociale, di una giudizio sociale come fatto collettivo, senza che ciò ci faccia mai dimenticare l’enorme complessità della vita sociale. Quella complessità della vita sociale nella quale emergono singolarmente i soggetti che poi si raccolgono organicamente nell’insieme della società; soggetti dalla cui valutazione e dalla cui volontà dipende l’esistenza di quel clima sociale che distoglie dalla commissione di reati, che distoglie dall’effettuazione dei comportamenti che sono giudicati disarmonici, incompatibili e, quindi, inammissibili nella vita sociale.</p>

  <h2>42. I soggetti destinatari della norma penale. La volontà del soggetto illuminata e orientata dal diritto nella direzione della compatibilità sociale, affinché sia distolta dai percorsi nei quali la vita e la personalità umana vengono ad essere distrutti. Delineazione del problema relativo all’abuso della libertà da parte del soggetto destinatario della norma</h2>

  <p class="paragraph" data-counter="250" id="p-250">Ora, è interessante esaminare come opera questa energia determinante, questo <em>dover essere</em> ideale, questo valore emotivo che ci è dato cogliere nella vita sociale, che è l’anima ordinata della società. E mi pare implicito, in quello che abbiamo detto, che questa complessa valutazione (che si può esprimere così: “è giusto e conforme alle esigenze della società che si svolga questo tipo di comportamento, che non si svolga questo tipo di comportamento”), questo imperativo non solo è giusto, ma deve essere realizzato il comportamento <em>conforme</em> alle esigenze della vita sociale, non deve essere realizzato il comportamento <em>difforme</em> dalle esigenze della vita sociale.</p><p class="paragraph" data-counter="251" id="p-251">Questo è il nucleo della norma. A chi esso si indirizza? Questo giudizio e questo <em>dover essere</em>, a chi si rivolgono? Evidentemente si rivolgono a tutti coloro i quali sono sotto l’impero della norma: tutti coloro, non solo cittadini, perché anche gli stranieri sono tenuti all’osservanza della legge penale. La norma si rivolge a tutti i soggetti dell’ordinamento, e fa pervenire all’intelligenza, alla razionalità e alla volontà dei soggetti questo segnale, questa indicazione di ammissibilità o inammissibilità di comportamenti umani, di realizzabilità o non realizzabilità di certi comportamenti umani: “si può fare, non si può fare; quel che è giusto e quel che non è giusto”. Questo è il contenuto della norma che passa, è destinata a passare, nella coscienza dei soggetti, i quali ricevono questa sollecitazione della norma in una forma, per così dire, di vincolo della loro volontà. Notate, non di annullamento della loro volontà, perché il diritto non annulla la volontà, ma <em>tende ad orientarla</em>, tende a mobilitarla perché essa operi nel senso indicato dalla norma di legge e giustificato dal giudizio di valore, che è compreso, implicito nella norma penale.</p><p class="paragraph" data-counter="252" id="p-252">La volontà resta libera, ma è vincolata, ma è orientata, cioè vede introdurre nelle motivazioni sulla base delle quali la volontà si determina, vede introdurre una motivazione di ammissibilità o inammissibilità sociale, di realizzabilità o non realizzabilità sociale del comportamento verso il quale potenzialmente la volontà si indirizza. Cioè, la volontà nell’orientarsi — e potrebbe indirizzarsi anche nella direzione dei comportamenti non ammissibili nella vita sociale — è, però, <em>illuminata</em>, è idealmente vincolata da un’indicazione di quello che è ammissibile o inammissibile, realizzabile o non realizzabile nella vita sociale.</p><p class="paragraph" data-counter="253" id="p-253">E questo vuol dire che il diritto, e il diritto penale in specie, chiede ai cittadini, nel senso più largo — ho detto anche gli stranieri sono soggetti alla legge penale — chiede ai soggetti alla legge penale, una collaborazione: chiede che essi liberamente si lascino motivare, si lascino indirizzare, si lascino determinare nella giusta direzione, nella direzione dell’armonia, della compatibilità sociale, rinunciando a comportamenti che sono fisicamente possibili, ma sono <em>giuridicamente inammissibili</em>, che si lascino motivare ponendo in essere i comportamenti che sono socialmente utili, che potrebbero essere certo evitati dal soggetto che resta libero di volere quello che ritiene più opportuno, ma che sono giuridicamente richiesti al soggetto. Quindi, una volontà che rimane fisicamente libera di esprimersi, di realizzarsi in qualsiasi direzione, ma che lo fa avendo presente un vincolo giuridico, un’indicazione di carattere giuridico, fisicamente non vincolante, ma moralmente, giuridicamente vincolante; un’indicazione che tende ad orientare la volontà in una direzione e, rispettivamente, distoglierla dal muovere in una direzione diversa; tende ad orientare la volontà nel senso del rispetto della vita, della personalità umana, distoglierla dai percorsi nei quali la vita e la personalità umana sono distrutti.</p><p class="paragraph" data-counter="254" id="p-254">E vedremo, nel seguito delle nostre lezioni, come si chiama e come si configura questa situazione di vincolo della volontà nella quale il diritto pone la capacità di determinazione del soggetto. Per il momento ci basti avere chiaro che il diritto comincia la sua esperienza, e il diritto penale comincia la sua esperienza con un grande appello al senso di responsabilità, con un appello alla volontà razionalmente determinabile del soggetto. Cioè, il diritto, nell’atto di intraprendere la grande opera di armonizzazione, di ordinamento della vita sociale, si rivolge fiduciosamente ai soggetti proponendo ad essi, con le norme, dei criteri di comportamento ai quali essi dovrebbero, nella loro libertà, attenersi ed ai quali, diciamo pure, i soggetti normalmente si attengono, perché la vistosa presenza del delitto nella vita sociale, che certamente colpisce ed allarma l’opinione pubblica è, pur sempre — ricordatelo — fortunatamente, una eccezione; è, pur sempre, un caso marginale; mentre la regola, mentre la normalità della vita sociale è proprio nell’adempimento dei comandi legali, è in risposta positiva a questa <em>fiduciosa</em> sollecitazione che viene dal diritto e si indirizza ai soggetti.</p><p class="paragraph" data-counter="255" id="p-255">E tuttavia può essere che questa fiducia risulti immeritata. E questo è comprensibile. Il sistema del diritto è, appunto, un sistema che giunge, come voi sapete, fino alla coercizione. E, quindi, nel sistema del diritto, caratterizzato anche dalla coercizione, c’è un presupposto e, cioè, il presupposto di una fiducia non meritata da parte dei soggetti, il presupposto dell’abuso della libertà, il presupposto che il soggetto respinga questa sollecitazione intellettuale e morale contenuta nella norma e preferisca, alle realizzazioni della volontà in conformità della norma, realizzazioni della volontà conformi all’arbitrio del soggetto e difformi dalle esigenze della norma.</p><p class="paragraph" data-counter="256" id="p-256">Quindi, mentre il diritto si affida, in prima linea, ai soggetti e trova, abbiamo detto, di regola, un atteggiamento di osservanza, di adempimento da parte dei soggetti, è pur vero che esistono dei casi i quali non possono essere trascurati, nei quali si rivela la mancanza, da parte del soggetto, all'impegno di fiducia espresso dall’ordinamento. Vi sono alcuni casi nei quali la realtà sociale, la realtà storica, si indirizza in difformità del dovere sociale, del dovere giuridico e in conformità all’arbitrio individuale. E questo è possibile perché abbiamo detto subito che il vincolo della volontà, nel quale si esprime un dovere giuridico, non è un vincolo fisico, né un impedimento della libertà di azione del soggetto, ma è un <em>vincolo morale</em> e, cioè, è una restrizione ideale, un orientamento ideale per le scelte fisicamente libere del soggetto. Che vi sia un dovere o che non vi sia, non impedisce che il soggetto, nel suo arbitrio, uccida ancora. E allora è evidente, per la <em>compiutezza del diritto</em> di cui abbiamo parlato, per il fatto che esso giunge fino all’estrema coercizione in conformità della sua natura, essenzialmente nel diritto deve essere dato il rimedio contro l’abuso del soggetto, l’abuso della libertà del soggetto. Un rimedio contro una fiducia immeritata da parte del soggetto.</p><p class="paragraph" data-counter="257" id="p-257">E questo avviene per la natura del diritto, come abbiamo detto, che è un regolamento sociale; non un regolamento meramente morale, non un regolamento di coscienza, ma è un regolamento di <em>rapporti della vita sociale</em>. E, quindi, nelle sue statuizioni, nelle sue norme, deve essere tale da soddisfare, in ogni caso, le esigenze, le attese degli altri soggetti che sono nella vita sociale, i quali non potrebbero acquietarsi ad un sistema di inammissibili violazioni delle regole dell’armonia sociale.</p>

  <h2>43. Accenno alla funzione propria della legge penale e alle sue finalità di armonia sociale come complesso meccanismo del diritto</h2>

  <p class="paragraph" data-counter="258" id="p-258">Quindi il diritto non può fermarsi a metà strada, non può soffermarsi nella constatazione che il soggetto ha mancato la fiducia riposta in lui e si è comportato in maniera disordinata. Ma il diritto deve giungere fino in fondo nella sua esplicazione, e giungere fino in fondo vuol dire per il diritto realizzare, e realizzare magari idealmente, realizzare in forma di compensazione ideale, realizzare quell’ordine, quell’armonia, quella priorità di valori giuridici, di valori sociali che esso ha espresso nelle sue valutazioni quando ha detto: “questo è giusto e quest’altro non è giusto; questo è da fare e quest'altro non è da fare”. Il diritto deve giungere fino in fondo. E ciò non può fare, evidentemente, più in questo caso, facendo appello alla libera volontà del soggetto, come ha fatto, invece, prima, quando il meccanismo al quale il diritto si è affidato, è il meccanismo della volontà libera, ma determinabile, ma orientabile del soggetto.</p><p class="paragraph" data-counter="259" id="p-259">Se questo non è più possibile, perché la volontà non ha risposto e presumibilmente non può rispondere in modo positivo alla sollecitazione del diritto, allora il diritto ricorrerà ad un altro meccanismo; ricorrerà, logicamente, ad un meccanismo di coercizione; ricorrerà ad altri soggetti, diversi da coloro ai quali l’obbligo giuridico era stato indirizzato, in maniera da poter giungere egualmente a quella armonia sociale che è il compito indefettibile del diritto. Questo è un meccanismo di una certa complessità che illustreremo nella lezione di domani.</p>

  <h2>44. L’energia ordinatrice del diritto<sup><a href="#moronote-12" id="moronote-ref-12">[XII]</a></sup></h2>

  <p class="paragraph" data-counter="260" id="p-260">Ieri abbiamo esaminato la funzione propria della legge penale. Precisamente, abbiamo messo in luce il meccanismo con il quale la legge penale opera perseguendo le sue finalità. Ci sono — come voi già sapete, e come del resto vedremo meglio poi — delle finalità di ordine, di armonizzazione sociale, in relazione agli interessi fondamentali della vita collettiva. Ricorderete che, dalla lettura della norma penale, noi abbiamo ritratto l’esistenza non solo di quello che è di per sé evidente, l’esistenza di una norma che prevede delle sanzioni per certi fatti delittuosi, ma abbiamo ricavato anche l’esistenza implicita di una norma che vieta o comanda determinati comportamenti, tanto che il verificarsi dei comportamenti diversi da quelli avuti di mira dalla legge pone in essere la condizione per la irrogazione della pena.</p><p class="paragraph" data-counter="261" id="p-261">Quindi, abbiamo distinto il primo e il secondo momento della norma penale; un certo modo di comandare della norma penale diverso da quello del secondo momento, una operatività diversa della norma penale a seconda che ci si trovi in quella che possiamo dire la “prima fase”, la fase di un primo tentativo di un ordinamento sociale della norma; o la “fase seconda”, quella nella quale si compie lo sforzo di mettere a posto quello che nella società si è rotto per atti di indisciplina sociale del soggetto.</p><p class="paragraph" data-counter="262" id="p-262">Quindi — lo vedremo meglio dopo — immaginando la norma penale come indirizzata a determinare a ogni costo un certo assetto sociale, possiamo dire che questa finalità viene perseguita, in un primo momento, con taluni strumenti, in un secondo momento con altri; e possiamo dire che nel primo momento vengono adoperati gli strumenti della libertà del soggetto, della responsabilità del soggetto: viene fatto appello alla ragione ed al senso etico-giuridico del soggetto e, quindi, si gioca tutto sulla risposta che ci si augura positiva, che il soggetto darà alle sollecitazioni delle norme. Questo è un primo aspetto, un primo momento della operatività della norma, del quale ci siamo occupati nella lezione di ieri.</p><p class="paragraph" data-counter="263" id="p-263">Abbiamo visto, quindi, la norma perseguire le sue finalità di ordine sociale, di armonia sociale, passando attraverso la coscienza, attraverso la volontà illuminata e motivata del soggetto, cioè la sua volontà <em>libera</em> ma <em>illuminata</em> dal giudizio sociale negativo intorno a taluni comportamenti ed alla motivazione che da questo giudizio deriva alla volontà, e che la volontà si orienti in senso conforme ai traguardi che la norma penale si ripromette di raggiungere.</p><p class="paragraph" data-counter="264" id="p-264">E abbiamo lasciato aperto, nella lezione di ieri, l’interrogativo intorno a quello che accade quando questa prima falange, questo primo momento della norma si chiude, non conseguendo un successo avuto di mira dal legislatore, ma conseguendo un insuccesso. Cioè, si chiude invece che attraverso l’adesione, attraverso l'adempimento, attraverso la obbedienza del soggetto, si chiude attraverso un <em>atto</em> di <em>rottura</em> del soggetto nei confronti dell’ordinamento; si conclude con un atto di volontà non motivata nel senso dell’ordine sociale, ma con un atto di volontà motivato in senso opposto, dando cioè prevalenza ai motivi egoistici che inducono talvolta il soggetto a realizzare situazioni di disarmonia sociale. È una vera sconfitta del diritto, una provvisoria sconfitta del diritto perché, malgrado la <em>maestas</em> della legge, la sua ragionevolezza, l’impulso che essa determina nella coscienza, nella volontà del soggetto, non si è riusciti a motivare in senso armonizzante il soggetto nell’ordinamento. Si è verificata una <em>frattura</em>, cioè si è determinata, nella realtà sociale, una situazione disordinata e dannosa della quale, poi, dovremo lungamente e distintamente occuparci quando passeremo, ad un certo momento, all’esame, appunto, di questa situazione disordinata e sgradita che si verifica nella società e che è il reato.</p><p class="paragraph" data-counter="265" id="p-265">Quindi, l’insuccesso del diritto, la mancata realizzazione del suo obiettivo di ordine — in conseguenza dello <em>strappo</em>, di quello strappo della volontà individuale — determina una situazione di una latente disarmonia sociale: c’è come una ferita, come una rottura nell’ambito della vita sociale; [c'è] laddove il diritto si ripromette di creare delle compatibilità, si determina, nella realtà sociale, una situazione di incompatibilità, cioè un modo di essere dei soggetti nel senso della rottura, non nel senso della armonizzazione.</p><p class="paragraph" data-counter="266" id="p-266">Ma voi già sapete — perché ne abbiamo parlato a proposito del diritto in generale — che, per sua natura, il diritto non lascia le cose a metà. Il diritto non si arrende di fronte all’insuccesso che si esprime nella disobbedienza della volontà individuale, di fronte al comando della legge. È un grave insuccesso, certamente, perché in prima linea si punta, da parte del diritto, sulla volontà perché la volontà collabori; ma non si può nascondere che la realtà è diversa; ma non si può, al tempo stesso, dimenticare che il diritto rimane indirizzato inderogabilmente, anche in presenza di questa situazione, verso quegli obiettivi di ordine e di armonizzazione sociale che sono la sua ragione d’essere.</p><p class="paragraph" data-counter="267" id="p-267">Laddove una norma morale si accontenterebbe di scavare nel fondo della coscienza del soggetto che abbia rotto con l’ordinamento morale; laddove una norma morale, quindi, si limiterebbe a porre interiormente dei motivi di ripensamento per il soggetto, il diritto, che è una forza di realizzazione sociale, il diritto, che è un fatto storico che attiene alla realtà, il diritto, che è tutto impegnato sui rapporti intersoggettivi, cioè, il diritto, che non guarda mai ad un singolo soggetto, ma guarda sempre a due soggetti, a più soggetti insieme di cui deve decidere la sorte, [per cui] il diritto, a questo punto, esprime la sua energia spirituale, quella forza determinante, di cui abbiamo detto, che è sostenuta dal consenso, dalla volontà dei cittadini, mette in opera questa forza per conseguire, in seconda istanza, quel successo che, in prima istanza, non è riuscito a conseguire; per realizzare quanto la volontà umana ha impedito di realizzare con un suo atto di ribellione.</p><p class="paragraph" data-counter="268" id="p-268">E, quindi, questa energia ordinatrice del diritto deve, a questo punto, avvalersi di strumenti diversi da quelli dei quali, invano, si è avvalso in un primo tempo. Certamente, nell’ambito di una umanità da ordinare, di una società da ordinare, non può immaginarsi che questa rinnovata funzione ordinatrice del diritto, che si esprime nella sanzione che esso tende ad irrogare, si esplichi in altro modo che ricorrendo ad una volontà umana.</p>

  <h2>45. Il compito dello Stato e l’obiettivo della norma penale: la tutela del bene della vita</h2>

  <p class="paragraph" data-counter="269" id="p-269">Il diritto, come complessa realtà sociale, viene imputato ad un vertice politico-giuridico che è lo Stato. Ma noi sappiamo che lo Stato, in tutte le sue forme, esiste ed opera attraverso organi dello Stato che sono dei soggetti, i quali hanno la funzione e la suprema responsabilità di rappresentare lo Stato. Quindi, in questo momento, il diritto si rivolge egualmente alla volontà umana — al di fuori della quale il diritto non potrebbe esistere — ma non già alla volontà <em>infedele</em>, di cui abbiamo un po’ parlato prima; non già alla volontà del soggetto che è fallito nella prova alla quale era chiamato — soggetto che ha detto di “no” all’ordinamento, che ha respinto la motivazione tendente ad allontanarlo dalla tentazione del reato — ma si rivolge alla volontà di organi della collettività; si rivolge, cioè, a persone che rappresentano lo Stato.</p><p class="paragraph" data-counter="270" id="p-270">E noi avremo modo — perché ci soffermeremo ancora su questi meccanismi — [noi avremo modo] di definire a quale aspetto, a quale momento dello Stato sia da riferire la volontà alla quale fa appello il diritto quando si tratti di riparare un torto, quando si tratti di restaurare un ordine sociale che è stato violato. Possiamo dire, per ora sinteticamente, ma ci soffermeremo di più, in seguito, su questo punto: lo Stato, il diritto, fanno appello a quegli organi della collettività ai quali spetta una funzione di estrema importanza, una funzione distinta dalle altre funzioni dello Stato e, quindi, ci si rivolge ad un aspetto, ad un momento primario, importante dello Stato, che è quello legato all’assorbimento della funzione della dichiarazione del diritto e della restaurazione del diritto violato. Cioè, dei vari modi secondo i quali si può intendere, si deve intendere lo Stato, viene in questo momento in evidenza quel momento, quell’aspetto dello Stato riservato, specifico, nel quale noi vediamo lo Stato impegnato, non a dichiarare il diritto, non a perseguire interessi concreti della vita sociale, ma impegnato esclusivamente in questo compito supremo, compito di estrema importanza e di estrema delicatezza che è di accertare le violazioni del diritto, dichiararle e cancellarle. Cioè, mediante una sentenza, riordinare quella società che era stata turbata e, quindi, realizzare, nel modo possibile in quella situazione, quell’obiettivo di ordine che il diritto</p><p class="paragraph" data-counter="271" id="p-271">Quindi le volontà che vengono mobilitate, a questo punto, non sono le volontà dei soggetti nelle quali, almeno per il momento, lo Stato non ritiene di poter riporre la sua fiducia, ma sono la volontà degli organi dello Stato: il pubblico ministero, il giudice, cioè coloro i quali sono chiamati a dichiarare — in una dialettica interessante quale è quella del processo, che credo voi abbiate cominciato a conoscere — [chiamati a dichiarare] che cosa è accaduto; a sanzionare quello che è accaduto ed a cancellare quello che è accaduto restaurando, attraverso la applicazione di una sentenza, la situazione di disordine realizzata nella vita sociale.</p><p class="paragraph" data-counter="272" id="p-272">E, quindi, voi capite che è come se, a questo punto, restasse intatto il collegamento tra la norma di legge penale ed il suo obiettivo. Quale è l’obiettivo costante della norma? È un motivo. Propriamente, noi dobbiamo dire che la legge penale persegue la tutela di un certo interesse e, una volta accertato che questo interesse è stato violato, persegue la punizione del colpevole? Sì, è così, guardando le cose immediatamente; ma in realtà — se appena fate attenzione — vi accorgete che la norma penale persegue la sua finalità di ordine sociale, cioè persegue comunque, e nel succedersi dei tempi con mezzi diversi ed appropriati, quest’unica cosa: la tutela di quell’interesse, di quel valore che sta a base della norma penale, che ne è la ragion d’essere: il bene della vita, nel caso che noi ci rappresentiamo.</p>

  <h2>46. La traiettoria è dalla norma penale al bene della vita, al valore sociale della vita</h2>

  <p class="paragraph" data-counter="273" id="p-273">Quindi, dichiarare il torto, dichiarare una responsabilità, emanare una sentenza, applicare una pena, che cosa è se non ancora una volta la tutela, la riaffermazione, nella forma possibile in questa situazione, di quel bene della vita che il diritto aveva cercato sin dall’inizio di salvaguardare? Quindi, <em>la traiettoria è sempre dalla norma</em> — dalla norma penale — <em>al bene sociale della vita, al valore sociale della vita che il diritto penale protegge</em>. Solo che questo avveniva, in un primo momento, per il tramite della volontà individuale, quindi il diritto mirava verso il suo obiettivo — la <em>tutela del bene della vita</em> — chiamando ad operare o considerando, adoperando, come canale di questa realizzazione, la volontà motivata del soggetto obbligato.</p><p class="paragraph" data-counter="274" id="p-274">Quando siamo di fronte alla seconda fase della legge penale, di fronte alla applicazione della sanzione — di cui abbiamo del resto studiato a suo tempo la natura — che cosa rileviamo se non che è tolta dal meccanismo, è tolta dal circuito quella volontà individuale come se essa fosse ormai inutile, perché messa malamente alla prova e riscontrata strumento non idoneo per garantire il bene della vita che si ha di mira? E tolto di mezzo il momento della volontà, il momento della libertà, il momento della responsabilità del soggetto, subentrano, al posto di esso, altri meccanismi che sono costituiti dagli atti di intelligenza e di volontà dei soggetti operatori dell'ordinamento giuridico — in questo caso, dicevamo — i giudici a vario titolo impegnati nel riconoscere, dichiarare, rimproverare, punire, cancellare il torto che si è verificato.</p><p class="paragraph" data-counter="275" id="p-275">Che poi, l’esclusione di questa volontà individuale non sia un fatto definitivo, ma un fatto meramente provvisorio, per così dire, un fatto tecnico, in quanto non si può fare immediato affidamento sulla volontà del soggetto, risulta, credo chiaramente, da quello che noi abbiamo detto a proposito della pena quando — anticipando nella conoscenza di questo istituto fondamentale del diritto penale — abbiamo detto che essa, esprimentesi in un rimprovero, ha essenzialmente la finalità di <em>rinnovare interiormente</em> il soggetto, di riconciliare (l’<em>emenda</em>, di cui abbiamo parlato), di riconciliare il soggetto alla società; riconciliare il soggetto al diritto; cioè, in sostanza, <em>riarmonizzare</em> questa sua volontà risultata, nel reato, disarmonica. Come se — questo è importante — si comprendesse che nessun meccanismo sociale — per quanto efficace esso sia — nessun impegno dei giudici per riconciliare la realtà sociale con il suo modello ideale, con il diritto, nessuna di queste cose è sufficiente fin quando, attraverso l’espiazione della pena — umana espiazione della pena — non si riesca nuovamente a <em>ricollegare il diritto con il valore di vita che esso tutela</em> attraverso il vincolo di una <em>volontà rinnovata</em>, non più oggetto della sfiducia da parte della società ma ridiventata una volontà importante, una volontà utile per realizzare un’armonia della società.</p><p class="paragraph" data-counter="276" id="p-276">E questo meccanismo ha una sua complessità. Noi non discenderemo del tutto al fondo, ma credo che avremo ancora qualche cosa da dire nelle prossime lezioni, quando esamineremo quello che si suole chiamare il “processo di soggettivazione della norma penale”. Ma qui, in questo momento, vorrei mettere in rilievo una caratteristica che del resto è implicita in tutte le cose che abbiamo detto sin qui.</p><p class="paragraph" data-counter="277" id="p-277">E questa <em>verità</em> è, come dire, la sostanziale eguaglianza, la essenziale <em>eguaglianza nelle finalità</em> — e, quindi, nel significato essenziale proprio a ciascuno di esse — dei due meccanismi attraverso i quali il diritto persegue la sua finalità di ordinamento sociale. Cioè bisogna, per un momento, allontanare dalla nostra mente l’idea della diversità, che indubbiamente esiste e, quindi, non sono per negarla. L’ho sottolineata io stesso la diversità che esiste tra un momento e l’altro: il momento che impegna la volontà del soggetto e il momento che impegna la volontà degli organi giurisdizionali dello Stato, come si dice. La finalità perseguita nella prima fase della norma: impedire, evitare, la compromissione del bene protetto, nel caso del bene della vita; la finalità, evidente, nel secondo momento della norma, cioè in presenza di una compromissione già intervenuta per il bene della vita: riparare, restaurare, compensare idealmente attraverso la punizione. Ci sono, certo, questi momenti di diversità, che possono fare apparire completamente diversi i due momenti: quello che possiamo chiamare <em>precettivo-preventivo</em>, e quello <em>sanzionatorio-repressivo</em>, della norma penale.</p>

  <h2>47. La stella polare del sistema è il valore della vita sociale. L’energia ideale realizzatrice, implicita nella norma, come presidio del valore dell’umanità che qualifica il diritto penale</h2>

  <p class="paragraph" data-counter="278" id="p-278">Ma è pur giusto che, accanto a queste diversità, che devono logicamente essere tenute presenti, vi sia anche la consapevolezza della identità sostanziale dei due momenti della norma e, quindi, l’idea — nella successione di diverse fasi — [l’idea] della unità, unicità del fenomeno penale. Perché il criterio, la <em>stella polare</em> del sistema, qual è? È senz'altro il bene giuridico, è senz’altro quel <em>valore della vita sociale</em> che la collettività, nella forma del diritto, prende a suo carico assumendone una tutela nella forma più energica, più severa che sia dato intravedere nella vita giuridica cioè, appunto, attraverso la sanzione penale. Non è che la legge penale abbia la finalità, ad un certo momento, di punire: questa punizione è strumentale secondo le esigenze della situazione, questa punizione è meramente strumentale di fronte alla finalità di restaurazione, reintegrazione ideale del bene giuridico perseguita dal diritto. E cioè, quello che conta, è che la norma penale, in tutti i suoi momenti, ha presente e presidia — con quella energia ideale, realizzatrice, che reca implicita in sé — [presidia] una situazione, un aspetto, un momento della vita sociale, un bene degli uomini, un valore della umanità. E si qualifica il diritto penale proprio in ragione di questo bene.</p><p class="paragraph" data-counter="279" id="p-279">Se voi andate ad indagare intorno ai singoli reati — cosa che noi non abbiamo purtroppo il tempo di fare — ad ogni istante vi troverete di fronte a questa domanda qualificante: ma che cosa ha di mira questa norma del diritto penale? A che cosa essa tende? Quale è il bene degli uomini che essa assume in proprio, qualificandosi come norma, identificandosi come norma nel bene giuridico che dà contenuto al comando legale? Il comando legale dice: “obbedisci!’ al soggetto, ma dice: “obbedisci in ordine a questa finalità, obbedisci in ordine a questa situazione della vita sociale”, che va mantenuta integra.</p><p class="paragraph" data-counter="280" id="p-280">E allora, noi possiamo, appunto, vedere che la norma penale percorre diverse fasi, mutando profondamente i suoi modi di fare, di operare, di realizzare, nella realtà sociale, il fine che la anima; ma rimane essenzialmente la stessa. É i meccanismi adoperati sono certamente in alternativa l’uno all’altro.</p><p class="paragraph" data-counter="281" id="p-281">È chiaro che se siamo di fronte ad una obbedienza assicurata da parte del soggetto, se siamo di fronte al successo del diritto che comanda qualche cosa: l’astensione dall’intaccare il bene della vita; se siamo di fronte a questo, idealmente esiste, certo, potenzialmente esiste, [certo] la possibilità della sanzione da irrogare; ma questa nuova fase della norma non ha motivo di essere posta in opera perché il bene giuridico è già tutto protetto dalla operatività della norma di legge nella sua fase imperativa e obbligante, nel momento nel quale essa coinvolge la sorte del soggetto e meritava il soccorso, la volontà potenzialmente obbediente.</p><p class="paragraph" data-counter="282" id="p-282">E quando, invece, si sia verificata la frattura che il diritto tendeva ad evitare, quando sia stato compromesso il bene giuridico che deve, per così dire, idealmente risorgere attraverso la applicazione della sentenza, della sanzione penale; a questo punto la fase precedente, la fase obbligante, la fase della obbedienza è, per così dire, quiescente perché siamo in questa fase nuova. Ma, in questo suo essere quiescente, non è che questa prima fase, questo primo momento della legge penale sia sparito, sia venuto meno: esso è, per così dire, implicito in quell’operare del diritto attraverso gli organi della sanzione, che sono gli organi della giurisdizione penale. Quindi, certo, in atto noi vediamo sempre o l’uno o l’altro di questi aspetti. Vediamo, certo, la norma nella sua interezza in quanto essa ci prospetta — sia pure per implicito — i due diversi modi alternativi di realizzazione dell’ordine sociale perseguito dal diritto; ma poi, nell’operare della norma, vedremo uno soltanto di questi momenti: o vedremo la norma realizzare il successo attraverso la collaborazione della volontà — e, allora, la sanzione resterà come presidio potenziale — o vedremo, invece, verificarsi il torto, e allora diventerà ‘operativa la seconda fase, il secondo meccanismo della legge penale, quasi assorbisse in sé l’altro momento: lo assorbe senza annullarlo perché esso sta lì a ricordarci che la ragion d’essere della pena è, appunto, la reintegrazione, il ristabilimento di quel bene giuridico che veniva in tutta evidenza nella prima fase della legge penale. E quindi è, come vedete, un fenomeno essenzialmente complesso ma straordinariamente unitario, una unitarietà che deve essere tenuta in conto per comprendere fino in fondo che cos’è il fenomeno della criminalità e della sua punizione.</p><p class="paragraph" data-counter="283" id="p-283">Abbiamo avuto occasione oggi, come avete notato, di richiamare più volte la lezione del bene giuridico, del valore, dell’interesse, cioè di quello che è l’oggetto della tutela penale, come sarà a suo tempo l’oggetto del reato, quando parleremo più propriamente del reato e, quindi, abbiamo la necessità di approfondire, per un momento, questa realtà sociale sottostante alla norma.</p><p class="paragraph" data-counter="284" id="p-284">Questo è il compito delle lezioni che seguiranno.</p>

  <h2>CAPITOLO SESTO</h2>

  <h2>VALORE, BENE GIURIDICO E INTERESSE NEL DIRITTO PENALE</h2>

  <p class="paragraph" data-counter="285" id="p-285">Sommario: 48. Il contenuto delle categorie di <em>bene giuridico</em> e <em>valore</em> e il loro significato umano generale. – 49. La categoria dell’<em>interesse</em>. La sfera degli <em>interessi</em> che sembrano immediatamente pertinenti ai privati: equivocità della situazione. L'<em>interesse</em> come <em>posizione dinamica</em> del soggetto che <em>muove potenzialmente</em> verso l’<em>impossessamento</em> di un bene della vita. Il diritto come <em>vasta contemplazione di interessi umani</em> e di <em>volontà potenziali</em>. <em>Interesse</em> e <em>bene</em> come <em>utilità</em> non solo, e non tanto, economiche ma umane nel senso più largo. - 50. Il <em>sistema dei beni della vita</em> e le <em>situazioni sociali</em> come oggetto del giudizio del diritto. Il diritto come <em>consacrazione</em> e <em>garanzia</em> di quello che va consacrato e garantito: la volontà del soggetto che vuole vivere. - 51. La <em>vasta gamma di interessi umani</em> come oggetto della norma penale. La rilevanza (e l’essenzialità) delle categorie del <em>bene</em>, del <em>valore</em>, dell’<em>interesse</em> e della situazione sociale, ai fini della configurazione della categoria del reato. Eguale rilevanza (ed essenzialità) del riferimento ai soggetti che <em>vogliono volere</em>, i soggetti, cioè, che sono qualificati per <em>la tensione della loro volontà</em> verso <em>beni</em> e <em>valori</em> della vita sociale. Le situazioni di interesse come situazioni <em>soggettivo-oggettive</em> del diritto penale, regolate mediante i criteri di giustizia dell’uomo. - 52. <em>Interesse</em> e <em>bene giuridico</em> nel diritto penale. L'interesse con riguardo a tutti i <em>beni</em> o <em>valori</em> che si riscontrano nella vita sociale. La norma penale posta a tutela degli <em>interessi umani</em> propri dello Stato. - 53. L'<em>interesse dello Stato </em>come <em>interesse sull’interesse</em>, costruito, cioè, sull’interesse privato in quanto lo Stato ha un proprio oggetto di tutela: la integrità dei rapporti privati. - 54. Il passaggio dallo <em>stato di astrattezza</em> allo <em>stato di concretezza</em>, e dallo <em>stato di genericità</em> allo <em>stato di specificità</em> della norma penale, sta ad indicare che essa si configura non come <em>criterio astratto</em> dell’ordine sociale, ma come <em>criterio concreto</em> e vivente nella realtà. Il <em>dover essere</em> come <em>necessità ideale</em> ed <em>essenza</em> della norma penale.</p><p class="paragraph" data-counter="286" id="p-286">48. Il contenuto delle categorie di bene giuridico e valore e il loro significato umano generale<sup><a href="#moronote-13" id="moronote-ref-13">[XIII]</a></sup></p><p class="paragraph" data-counter="287" id="p-287">Trattando della norma penale — della quale ci siamo occupati nei giorni precedenti — dei suoi diversi problemi, del resto coerenti l’uno con l’altro, abbiamo sempre presupposto una finalità che la norma deve perseguire. Intanto, cioè, esiste quel sistema che noi abbiamo identificato di valutazione della realtà sociale, in tanto esiste quella esigenza — di cui la norma è espressione —, quell’impulso che tende a orientare in un certo senso lo sviluppo della realtà sociale, in quanto la norma ha una sua ragion d’essere, ha una sua funzione, ha un suo contenuto. È valutazione: di che? È impulso: in che direzione? E allora viene in evidenza, innanzi tutto, la categoria del <em>bene giuridico</em>: siamo nel sistema di diritto e, quindi, la qualifica “giuridico” spetta — salvo ad intendersi sul suo specifico significato — a ciascuno degli elementi che entrano nel sistema giuridico. Quindi: <em>norma</em> “giuridica”, <em>comando</em> “giuridico”, <em>soggetto</em> “giuridico” e, quindi, anche <em>bene</em> “giuridico”. E per <em>bene</em> o <em>valore</em>, come si dice in termini più comprensivi, noi intendiamo l’oggetto, il <em>contenuto delle attività umane</em>, perché la realtà sociale, di cui parliamo come oggetto regolato dal diritto, è un complesso di attività umane, un insieme di volontà umane. E ciascuna di queste volontà, che si traduce nella qualità, in un’azione, ha un suo contenuto, ha un suo punto di riferimento, ha una sua meta verso la quale la volontà si muove.</p><p class="paragraph" data-counter="288" id="p-288">È questo contenuto dell’azione, questo contenuto delle azioni umane nell’ambito della società — e, quindi, molteplici azioni con molteplici contenuti — è questo che costituisce l’oggetto della valutazione del diritto: è l’oggetto in relazione al quale si pongono quegli impulsi del diritto, quelle spinte, quelle esigenze tendenti — dicevamo — a dare assetto alla realtà sociale.</p><p class="paragraph" data-counter="289" id="p-289">E ora possiamo comprendere (così tendenti a riconoscere, a privilegiare, secondo un criterio di giustizia, alcuni beni, alcuni contenuti di azione e, invece, a sottometterne altri, a subordinarne altri), perché lo schema di una società ordinata, quale il diritto persegue, non può che essere espresso in alcune priorità e in alcune subordinazioni.</p><p class="paragraph" data-counter="290" id="p-290">Alcuni beni, o contenuti di azioni, escono in una posizione di privilegio dalla valutazione giuridica; altri escono inevitabilmente in una posizione di subordinazione, e le due posizioni — quella avvantaggiata, privilegiata, e quella subordinata, limitata — sono in stretta connessione tra loro, sono l’una la condizione dell’altra, perché intanto può esservi un privilegio garantito, una superiorità, una <em>preferenzialità</em>, in quanto ad esso corrisponda una ordinata e legittima subordinazione di un altro bene, di un altro contenuto di azione. Ed in tanto un bene è subordinato, è costretto in una disciplina, in quanto ciò deve servire per dare espansione, per dare spazio, per dare sicurezza ad un altro contenuto della volontà, ad un altro bene della vita che, nella sua intuizione, il diritto ritenga giusto di fare prevalere.</p><p class="paragraph" data-counter="291" id="p-291">E quando diciamo “beni”, certamente abbiamo presente la circostanza che tutte le norme giuridiche sono indirizzate a far prevalere o subordinare, comunque ad ordinare, l’uno di fronte all’altro — dei <em>beni della vita</em>. Ma quando diciamo “beni”, a dispetto della terminologia adoperata, non intendiamo dire beni di consistenza economica, anche se il primo, l’originario significato della parola “bene”, così come impiegato nel mondo giuridico, sembra fare riferimento, appunto, a beni di carattere economico, aventi un’utilità economica. E la distribuzione dei beni, il giusto assetto dei beni della vita sociale, sembra essere la equa distribuzione di alcune utilità ad alcuni soggetti in posizione prioritaria, a scapito delle concessioni fatte ad altri soggetti con i primi collegati. Ma soprattutto nel campo del diritto penale — al quale noi facciamo specifico riferimento — <em>nulla sarebbe più sbagliato</em> che considerare i beni, che sono oggetto, che sono meta, che sono ragione dei comandi e degli impulsi della norma penale, come beni di carattere patrimoniale, beni di contenuto economico.</p><p class="paragraph" data-counter="292" id="p-292">Non v’è dubbio che taluni beni di contenuto economico sono protetti nell’ambito del diritto penale ma, sia detto ben chiaro, che accanto a questi beni di carattere economico, ve ne sono innumerevoli altri nel diritto penale che hanno, invece, un contenuto etico-politico, sicché per essi <em>non è in gioco una utilità</em>, sia pure importante, da distribuire tra questo o quel soggetto — e sia pure lo Stato uno di questi soggetti -— ma [è] la vasta gamma di tutto ciò che importa all’uomo, la vasta gamma di tutto ciò che è oggetto dell’attenzione della volontà.</p><p class="paragraph" data-counter="293" id="p-293">E, quindi, i beni di carattere spirituale, culturale, sociale stanno, con una propria autonomia, con un proprio valore, accanto a quei beni di natura economica che, a buon diritto, entrano, essi pure, nell’ambito della tutela penale. Basti pensare alla tutela penale accordata in relazione ad un furto, dove è in gioco, indiscutibilmente, un bene di carattere economico, sia pure nel vincolo significativo che lo stringe alla persona, ed un reato contro l’onore, laddove è in gioco un bene non valutabile in termini di utilità economica, ma semplicemente in termini di <em>significato umano</em>. Quindi un bene che, se non vi fosse l’equivoco delle terminologie troppo ristrette, potrebbe essere più propriamente chiamato un “valore”, accentuandosi nel termine “valore” il <em>significato umano generale</em>, e non semplicemente economico, di quelle potenziali azioni, di quei contenuti della volontà che il diritto ha presenti e che esso tende a regolare accordando  a ciascuno il suo spazio nel quale esplicarsi.</p>

  <h2>49. La categoria dell’interesse. La sfera degli interessi che sembrano immediatamente pertinenti ai privati: equivocità della situazione. L’interesse come posizione dinamica del soggetto che muove potenzialmente verso l’impossessamento di un bene della vita. Il diritto come vasta contemplazione di interessi umani e di volontà potenziali. Interesse e bene come utilità non solo, e non tanto, economiche ma umane nel senso più largo</h2>

  <p class="paragraph" data-counter="294" id="p-294">Un'altra espressione che viene adoperata — quasi fosse un sinonimo — nel campo del diritto penale, a questo proposito, un’altra espressione che fa riferimento all’oggetto, al contenuto, alla finalità della norma penale, è l’espressione “interesse”. Intendiamoci, anche, e più, a proposito dell’espressione “interesse”, può esservi equivoco circa la natura della categoria in esame.</p><p class="paragraph" data-counter="295" id="p-295">Non v’ha dubbio che l’espressione “interesse” è germinata piuttosto nel campo del diritto privato, che ben più largamente che non il diritto penale può essere detto “diritto di interessi”; quindi è nato lì e reca in sé, nella stessa formulazione, questo riferimento a una qualche situazione di valore economico, a qualche cosa che, come dice l’espressione “interesse” immediatamente intesa, è di <em>interesse per la persona</em>, costituisce un <em>suo interesse</em>, realizza una sua <em>utilità</em>. Ma, ancora una volta, noi dobbiamo rilevare che, mano a mano, talune terminologie, che erano proprie del diritto civile, si sono trasferite, nell'evoluzione della scienza, nel campo del diritto penale. Ma, in questo campo, hanno subito una modificazione che le ha rese aderenti alla natura propria del diritto penale e, quindi, in prima linea, a questa realtà, cioè della molteplicità dei valori umani, della vasta gamma dei valori umani che trovano nel diritto penale — e specificamente nel diritto penale — la loro protezione, di cui l’economia è parte importante, ma è soltanto <em>una</em> parte. Ed allora, quando ci troviamo di fronte a questa trasposizione del termine “interesse”, di “interessi economici” — come si suol dire è nel linguaggio comune — di “interessi economici”, ma trasposti, riportati nel campo del diritto penale, allora della espressione “interesse” noi prenderemo non già il suo contenuto, per tradizione, di significato economico: coglieremo, invece — ed è la cosa che più ci importa — il <em>significato di relazione</em> che è implicito nella espressione “interesse”, quale che sia, poi, il contenuto di questa relazione.</p><p class="paragraph" data-counter="296" id="p-296">E, quindi, per “interesse” che cosa intendiamo? Intendiamo la posizione, l’atteggiamento, <em>il modo di essere di un soggetto di fronte ad un bene della vita</em>, non necessariamente economico — come avviene quando si allude all’interesse <em>in termini privatistici</em>, in termini di <em>giurisprudenza degli interessi</em> — ma nel significato, nella portata più generale.</p><p class="paragraph" data-counter="297" id="p-297">Ma l’<em>interesse</em>, per così dire, si differenzia dal bene, in quanto con l’espressione “interesse” viene in evidenza il soggetto che, con la propria volontà, tende a far <em>proprio il bene della vita</em>. Quindi, “interesse” è la tensione, è la posizione, ma è una <em>posizione dinamica</em>, è la posizione del soggetto che <em>muove</em>, <em>potenzialmente</em> — magari in una forma di energia frenata — ma <em>muove potenzialmente</em> verso l’<em>impossessamento </em>del bene di qualsiasi natura: cioè quella <em>spinta della volontà</em> che tende a prendere in sé, a consumare in sé il suo contenuto: il bene della vita, che per il diritto si presenta come potenzialmente appropriato, <em>fatto proprio</em> di un soggetto.</p><p class="paragraph" data-counter="298" id="p-298">Quindi, “interesse” è, per così dire, la <em>volontà del soggetto in istato di fermo</em>, è, per così dire, la tensione che anima il soggetto nel confronto di un bene che non è ancora, però, fatto proprio, consumato, appropriato dal soggetto. E il diritto — come fin qui noi l’abbiamo inteso — è come una <em>vasta contemplazione di interessi umani</em>; è come una <em>vasta contemplazione di volontà potenziali</em> di questo tendere frenato del soggetto, come se il diritto fermasse la vita per un momento e dicesse: “vediamo bene verso che cosa voi soggetti tendete con la vostra volontà”; perché i soggetti potrebbero tendere, con la propria volontà, verso oggetti perseguiti, presi di mira contemporaneamente da soggetti diversi, con la conseguenza che l’impossessamento, l’assunzione di questi beni da parte delle volontà dei soggetti, potrebbe dar luogo a quel disordine sociale ad impedire il quale il diritto esiste. Quindi, quando diciamo che il diritto è un regolamento delle volontà, è un regolamento dei soggetti, è un regolamento delle posizioni dei soggetti di fronte ai beni, che cosa immaginiamo? Immaginiamo, appunto, delle volontà che noi percepiamo, che vorrebbero tendere, che potenzialmente tendono all’appropriazione di interessi, ma sono, per così dire, fermate, sono, per così dire, raffreddate dal diritto, per dare al diritto, cioè alla società che giudica delle condizioni delle sue interne compatibilità, il tempo, la calma, la freddezza necessaria per giudicare <em>quali</em> di queste volontà, pronte ad entrare in azione, siano tali da poter essere lasciate andare verso l’impossessamento dei beni ai quali tendono, e quali volontà, invece, in uno schema ordinato della realtà, in un insieme di compatibilità, debbano essere frenate, debbano essere fermate, debbano essere immobilizzate in quella tendenza, non traducibile in atto, nella quale gli interessi si trovano fin quando è in corso la indagine del diritto, cioè la indagine della vita sociale, circa l'ammissibilità di questi o quegli interessi, di questo o di quel perseguimento della volontà riguardo a beni della vita. Quindi, quando diciamo “interesse”, non diciamo qualche cosa di radicalmente diverso dal “bene”, di cui abbiamo parlato prima, da queste utilità non solo e non tanto economiche, ma umane nel senso più largo, il cui godimento ordinato il diritto tende ad assicurare. Questo godimento è godimento da parte dei soggetti, e questi soggetti sono soggetti potenzialmente confliggenti tra loro, soggetti in contrasto potenziale <em>l’uno-l’altro</em>.</p>

  <h2>50. Il sistema dei beni della vita e le situazioni sociali come oggetto del giudizio del diritto. Il diritto come consacrazione e garanzia di quello che va consacrato e garantito: la volontà del soggetto che vuole vivere</h2>

  <p class="paragraph" data-counter="299" id="p-299">E, quindi, il sistema dei beni della vita: sono tutti quanti potenzialmente perseguiti da soggetti, attribuiti a soggetti. E quello di cui il diritto giudica è la <em>situazione sociale</em>, è l’insieme delle situazioni sociali delle quali si deve dare una valutazione definitiva, stabilendo quali siano suscettibili di provocare un movimento ordinato diretto all’appropriazione dei beni della vita e quali, invece, debbano essere tenute a freno.</p><p class="paragraph" data-counter="300" id="p-300">Le prime — possiamo dire anticipando — sono diritti, si traducono in diritti: sono situazioni di interesse che, legittimate dal sovrano giudizio del diritto obiettivo, si trasformano, si traducono in altrettanti diritti soggettivi, cioè possibilità garantite di godimento del bene, di esplicazione in quella direzione della volontà.</p><p class="paragraph" data-counter="301" id="p-301">Le altre, invece, si cristallizzano in relazione al “no”, in relazione alla dichiarazione di incompatibilità e, quindi, di inammissibilità espressa dal diritto: si cristallizzano, queste posizioni, in <em>obblighi giuridici</em>, in <em>limitazioni della volontà</em>, in <em>arresti della volontà</em>. Sì, anche lì c’è una volontà pronta a scattare ed a far proprio nell’azione un contenuto, un <em>valore della vita</em>; ma mentre nel primo caso vi è un “sì” del diritto, un riconoscimento, una garanzia, una legittimazione — e, quindi, si ammette lo scatto della volontà che si impadronisce del bene — qui vi è il “no”, qui vi è l’arresto e, quindi, la volontà è, per così dire, <em>rattrappita</em>, è <em>frenata</em>, e per l’obbligo giuridico la volontà non può muoversi: è inibita nel suo movimento istintivo nei confronti del bene del quale vorrebbe impadronirsi.</p><p class="paragraph" data-counter="302" id="p-302">Che cos'è il <em>bene della vita</em> nel conflitto potenziale tra il titolare di esso e il suo ipotetico uccisore? Che cosa c’è in questo caso se non — in rapporto al bene supremo della vita — [se non]</p><p class="paragraph" data-counter="303" id="p-303">l’esistenza di due tensioni, di due appetiti, di due volontà: quella legittima di colui che, vivendo la propria vita, godendo il bene della vita, tende a confermare la sua personalità; e la volontà contorta, disordinata di chi vorrebbe impadronirsi, nella uccisione, del bene sacrosanto che spetta agli altri? Che cosa fa il diritto in questo caso, di fronte a questi due interessi, di fronte a queste due situazioni, di fronte a queste due tensioni della volontà? Che cosa fa se non dirimere la controversia, se non <em>consacrare</em> e <em>garantire</em> quello che va <em>consacrato</em> e <em>garantito</em>, cioè l’impeto della volontà del soggetto che vuole vivere e che vuole godere il suo bene, con un contemporaneo e drastico arresto sul piano giuridico di quella volontà illecita che vorrebbe, da parte di un altro soggetto, impadronirsi della vita che non è sua e, quindi, alterare l’ordine dei valori della società?</p>

  <h2>51. La vasta gamma di interessi umani come oggetto della norma penale. La rilevanza (e l’essenzialità) delle categorie del bene, del valore, dell’interesse e della situazione sociale, ai fini della configurazione della categoria del reato. Eguale rilevanza (ed essenzialità) del riferimento ai soggetti che vogliono volere, i soggetti, cioè, che sono qualificati per la tensione della loro volontà verso beni e valori della vita sociale. Le situazioni di interesse come situazioni soggettivo-oggettive del diritto penale, regolate mediante i criteri di giustizia dell’uomo</h2>

  <p class="paragraph" data-counter="304" id="p-304">Quindi, quello che è l’oggetto della norma penale è questa <em>vasta gamma di interessi umani</em>, interessi sui quali dovrà cadere il giudizio, la valutazione del potere sociale e che verranno così qualificati e trasformati: gli uni ricevendo una legittimazione ad essere e ad esplicarsi, gli altri ricevendo una sollecitazione a rinunciare ed a sacrificarsi per il buon ordine della vita sociale. Ecco perché di fronte alla norma, di fronte al sistema delle norme giuridiche, vi è l’altrettanto vasto sistema degli interessi umani e quindi — notate — non delle volontà <em>soltanto</em> degli uomini, ma delle volontà riferite al contenuto che esse appetiscono, cioè al bene che le qualifica.</p><p class="paragraph" data-counter="305" id="p-305">Il diritto non è risoluzione del conflitto fra varie volontà: il diritto è risoluzione del conflitto fra varie volontà in rapporto a specifici contenuti; cioè si abilita o si arresta una volontà non in se stessa, ma nel rapporto di quello che è il suo ipotetico contenuto; cioè, di fronte alla norma penale abbiamo il <em>sistema delle situazioni della vita sociale </em>da regolare [e queste]situazioni della vita sociale, comunque le si chiami (a mio parere l’espressione più appropriata è, appunto, situazione sociale, ma possiamo adoperare altre espressioni: possiamo adoperare “bene”, possiamo adoperare “valore”, possiamo adoperare “Interesse’’).</p><p class="paragraph" data-counter="306" id="p-306">E quando andiamo ad esaminare il reato come tale, la categoria del reato, cioè la situazione disordinata, la situazione inaccettabile della vita sociale, non la comprenderemo senza riferimento al <em>bene</em>, al <em>valore</em>, all’<em>interesse</em>, alla <em>situazione sociale</em> di cui abbiamo or ora detto. E quando andassimo ad esaminare — il che sarebbe interessante, ma noi nella brevità del nostro corso istituzionale non lo possiamo fare — [quando andassimo ad esaminare] non il reato in astratto, la rottura della legge di cui ci occuperemo in questo corso di carattere generale, la rottura della legge con le sue caratteristiche, se andassimo a vedere i singoli reati, le singole infrazioni, le singole violazioni della legge, ebbene: come le definiremmo se non in rapporto a quello che viene rotto da questa volontà illecita, a quello che viene turbato, disordinato, nel sistema della vita, in forza dell’emergere della volontà delittuosa del soggetto?</p><p class="paragraph" data-counter="307" id="p-307">Come il reato non si intende senza il riferimento ai <em>beni</em>, <em>valori</em>, <em>interessi</em>, situazioni della vita sociale, senza riferimento ai soggetti che <em>vogliono volere</em>, ai soggetti che tendono a volere — alcuni possono farlo e altri no — così nel sistema dei reati, della vasta gamma delle infrazioni alle quali consegue l’irrogazione di una sanzione penale, sono in gioco singoli <em>valori</em>, singoli <em>beni</em>, singoli <em>interessi</em>, specifiche “situazioni sociali”.</p><p class="paragraph" data-counter="308" id="p-308">Sono presenti dei soggetti, ma non dei soggetti privi di qualificazione sociale: dei soggetti qualificati per la <em>tensione della loro volontà verso beni e valori della vita sociale</em>.</p><p class="paragraph" data-counter="309" id="p-309">E proprio il compito del diritto è di decidere intorno alla ammissibilità di questa volontà di possedere, di questa aspirazione verso i beni della vita: taluna volontà essendo garantita nello svolgimento della sua intrinseca energia appropriativa, mentre altra volontà viene impedita, viene arrestata dal diritto, ma sempre con riferimento a beni giuridici.</p><p class="paragraph" data-counter="310" id="p-310">E, quindi, le situazioni di interesse sono, appunto, delle situazioni <em>soggettivo-oggettive</em> del diritto penale, sono espressione di soggetti che potenzialmente vogliono l’appropriazione di beni che dovranno essere regolati mediante i criteri di giustizia dell’uomo. [Allora, ci vediamo lunedì].</p>

  <h2>52. Interesse e bene giuridico nel diritto penale. L’interesse con riguardo a tutti i beni o valori che si riscontrano nella vita sociale. La norma penale posta a tutela degli interessi umani propri dello Stato<sup><a href="#moronote-14" id="moronote-ref-14">[XIV]</a></sup></h2>

  <p class="paragraph" data-counter="311" id="p-311">Abbiamo esaminato, nella lezione precedente, la norma penale nella sua struttura, nei due momenti nei quali essa si distingue, nella dinamica che la caratterizza, nell’atto in cui essa assolve la sua funzione regolatrice dei rapporti sociali.</p><p class="paragraph" data-counter="312" id="p-312">Abbiamo, da ultimo, accennato anche a quello che è il punto di arrivo, il punto di riferimento della norma penale la quale, regolando rapporti sociali ha, evidentemente, un suo oggetto, l’oggetto al quale si applica, l’oggetto da regolare, e tale è — abbiamo potuto chiarirlo — quello che si suole chiamare “interesse giuridico”, senza che ciò abbia riguardo al significato più ristretto che la parola “interesse” richiama, cioè l’interesse di natura economica. La norma penale — e, del resto, non solo la norma penale — è invece <em>regolatrice e tutrice</em> di “interessi umani” nel senso più vasto, tra i quali entrano, certamente, taluni interessi di natura economica, senza che essi esauriscano quella che si chiama la oggettività giuridica, il contenuto, appunto, della norma. E, quindi, l’espressione “interesse” va assunta in questa latitudine di significato, con riguardo a tutti i “beni” o “valori” che si riscontrano nella vita sociale, e si definisce l’“interesse”, appunto, come <em>posizione di un soggetto nella collettività, nei confronti dei beni della vita</em>.</p><p class="paragraph" data-counter="313" id="p-313">Quindi, quando diciamo che la norma penale tutela <em>interessi</em>, disciplina <em>interessi</em>, intendiamo dire che essa ha riguardo a <em>valori della vita sociale</em>, ma sempre riferiti ad un soggetto — com’è del resto ovvio, perché il diritto è una <em>disciplina della vita di relazione</em>, è una disciplina che, naturalmente, tiene conto di quello che è il contenuto di beni esistenti nella vita umana, nella vita sociale — sempre beni propri di un soggetto; e la difesa del diritto è, quindi, <em>difesa del bene di quel soggetto</em>. Quindi: difesa, certamente, del bene in assoluto ma, egualmente con certezza, <em>difesa del bene di un soggetto</em>.</p><p class="paragraph" data-counter="314" id="p-314">Questo principio, del resto universalmente valido, è valido egualmente per il diritto penale e, quindi, la norma penale — dobbiamo dire — tutela interessi umani, ma propri dello Stato: tende a difendere dei beni che sono riferiti ad un soggetto, ma questo soggetto è lo Stato.</p><p class="paragraph" data-counter="315" id="p-315">Ecco che cosa c’è di tipico quando, a proposito della legge penale, noi parliamo della situazione della vita sociale, dello stato di interesse di un soggetto, del bene protetto dalla legge penale. Ciò ha un riferimento specifico ad un tipo di soggetto, il che è coerente con la natura della norma penale come l’abbiamo presentata fin qui; è coerente a quel carattere — per esempio — che la sanzione penale assume, e che noi conosciamo: il fatto che la sanzione penale sia una <em>riparazione ideale</em>, una <em>compensazione ideale</em>, non una restaurazione di concrete situazioni della vita sociale protette dal diritto. </p><p class="paragraph" data-counter="316" id="p-316">Da questa circostanza, da questa — vorrei dire — vaghezza della norma penale, della sanzione penale — che non tende a ricostituire concretamente la situazione che è risultata turbata attraverso la commissione del reato, ma spazia di più perché tende a dare un più vasto compenso ideale al reato — da questo, come ricorderete, abbiamo desunto che gli interessi protetti dal diritto penale abbiano una natura propria. Ed anzi ricorderete che abbiamo respinto le tesi che negano l’autonomia, la specificità del diritto penale, riscontrando, in definitiva, che vi è un interesse tipico del diritto penale: quell’interesse tipico che viene salvaguardato dalla norma e idealmente ricostituito mediante la pena. Abbiamo detto: “proprio una pena così concepita richiama un interesse diverso e più vasto della vita sociale”.</p><p class="paragraph" data-counter="317" id="p-317">Ora noi ci ritroviamo con questa indicazione e, quindi, quando ci domandiamo quali sono i soggetti i cui interessi il diritto penale protegge, quali sono gli oggetti della tutela penale, ecco, noi dobbiamo dare subito una risposta tipica: questi interessi non sono mai interessi privati, ma sono interessi dello Stato; non riguardano mai l’individuo singolo, riguardano la collettività organizzata, e riguardano la collettività organizzata nel suo insieme, nella sua interezza, nella totalità del suo significato.</p><p class="paragraph" data-counter="318" id="p-318">Vi ricordate quello che abbiamo detto, abbastanza analiticamente, per quanto riguarda la differenza tra la sanzione penale e la sanzione civile, tra la sanzione penale e la sanzione amministrativa? E dalla differenziazione di queste sanzioni, noi siamo giunti per un’altra strada a considerare la tipica natura degli interessi tutelati dal diritto penale, tutelati, quindi, con una sanzione che è, per sua natura, diversa dalla sanzione civile, dalla sanzione amministrativa, le quali ultime sono aderenti alla natura degli interessi in gioco: gli interessi di carattere privato, gli interessi di carattere amministrativo.</p><p class="paragraph" data-counter="319" id="p-319">Quindi, siamo di fronte ad una <em>oggettività giuridica tipica</em>, perché siamo di fronte ad un soggetto tutto particolare, che è lo Stato, il cui interesse si definisce come proprio, anche se esso non può essere completamente distaccato, avulso, da quell’interesse di diritto privato, di diritto amministrativo, che costituiscono rispettivamente l’oggetto della tutela della norma civile o della norma amministrativa. C'è come una <em>radice</em>, c'è come un <em>fondo comune</em>, ma dall’esistenza di questo <em>fondo comune</em> — che non sarebbe realistico negare — si va sviluppando una realtà nuova e diversa, che è appunto l’interesse dello Stato, in quella accezione più vasta che è propria del diritto penale.</p>

  <h2>53. L’interesse dello Stato come interesse sull’interesse, costruito, cioè, sull’interesse privato in quanto lo Stato ha un proprio oggetto di tutela: la integrità dei rapporti privati</h2>

  <p class="paragraph" data-counter="320" id="p-320">Certo sarebbe difficile — insisto — negare che l’interesse tutelato dalla norma penale che vieta un furto e ne punisce il compimento sia completamente diverso, non abbia alcun punto di continuità con la norma civile che difende il possesso delle cose da parte di colui che, appunto, legittimamente le possiede; ma, in questo secondo caso, il soggetto dell’interesse tutelato dalla norma civile è la singola persona, è il singolo soggetto, è il rapporto che egli stabilisce con la cosa la cui asportazione costituisce illecito. Ma quando passiamo da questa base a considerare la situazione di interesse dello Stato, allora ci accorgiamo che l’interesse dello Stato è, per così dire, un <em>interesse sull’interesse</em>, un <em>interesse costruito sull’interesse privato</em>. Cioè, ci rendiamo conto che lo Stato ha un proprio oggetto di tutela, ed è appunto la integrità di quei rapporti privati che noi or ora abbiamo evocato, quei rapporti privati che rimbalzano sullo Stato, il quale diventa titolare di un oggetto proprio di tutela, che è l’integrità degli interessi dei singoli soggetti.</p><p class="paragraph" data-counter="321" id="p-321">Allora, per così dire, il bene che è oggetto dell’interesse del soggetto privato è anche il bene che è oggetto dell’interesse pubblico, e lo Stato è soddisfatto, e lo Stato vede realizzati i suoi interessi quando i singoli soggetti privati vedano realizzato il proprio interesse al godimento, garantito ed esclusivo, dei beni della vita sociale che ad essi appartengono. Quindi, da un lato l’interesse del singolo al godimento della cosa propria; dall’ altro l’interesse dello Stato al godimento indisturbato della cosa da parte di ciascun singolo che la possiede.</p><p class="paragraph" data-counter="322" id="p-322">Allora, voi capite che quando viene violata una norma penale, non soltanto automaticamente, in ragione di un’altra norma — quella civile — è alterato il rapporto del singolo soggetto con la cosa, ma è alterato questo rapporto che lo Stato ha con tutte le situazioni di pacifico e indisturbato godimento dei beni da parte dei soggetti. E allora vi rendete conto perché, di fronte ad una situazione di questo genere, non è sufficiente che la cosa asportata sia restituita al soggetto singolo che ne è titolare, e che egli veda anche risarcito il danno che ha subito in forza di questa illecita asportazione; ma vi è una pena, <em>un di più, un di più di reazione dell’ordinamento giuridico</em> che, evidentemente, non sta a tutelare il rapporto del singolo con la cosa propria — che è sufficientemente tutelato dalle restituzioni e dai risarcimenti sanciti dalla legge civile — ma riguarda quell’interesse di sicurezza, quell’interesse di normalità della vita sociale, che è proprio dello Stato.</p><p class="paragraph" data-counter="323" id="p-323">Quindi, una volta soddisfatto il singolo, non è chiusa la partita nell’ambito dell’ordinamento: oltre che soddisfare il singolo, restituendogli quel che gli spetta o risarcendolo per il danno subito, bisogna soddisfare lo Stato nella violazione intollerabile del suo interesse alla integrità delle relazioni giuridiche e di fatto che stringono i vari soggetti ai beni della vita che a essi appartengono.</p><p class="paragraph" data-counter="324" id="p-324">E se facciamo riferimento, ancora un momento, alla situazione di interesse che trova la sua espressione nella tutela amministrativa, anche qui ci accorgiamo che sulla base dell’interesse dello Stato, per così dire, alla disciplina interna del suo ordinamento, si costruisce, si definisce un più vasto e incisivo interesse dello Stato alla <em>integrità di tutte le norme disciplinari</em>, di tutte le norme organizzative mediante le quali si articola la Pubblica Amministrazione. Quindi, non c’è solo una situazione giuridicamente rilevante di interesse all’ordinata amministrazione: c’è una situazione più vasta per cui lo Stato, nella sua interezza, mostra interesse — come a cosa di estrema importanza — all’integrità delle strutture amministrative nelle quali esso si articola. In questo caso non c’è mutamento di soggetto.</p><p class="paragraph" data-counter="325" id="p-325">Nel caso precedente, vedevamo prima il soggetto privato — il singolo — e poi lo Stato, che riassumeva in sé tutte queste situazioni di interesse privato; qui, nel campo del diritto amministrativo, il soggetto è sempre lo stesso, poiché non si tratta di situazioni private che vengono trasfigurate attraverso la norma di diritto penale e difese attraverso la sua sanzione: sono situazioni di interesse pubblico, ma esse vengono egualmente <em>trasfigurate</em>, ma esse appaiono, ancora una volta, in una luce nuova, perché non si tratta più di un interesse, per così dire, <em>interno</em> all’amministrazione, un interesse di auto-organizzazione, un interesse di regolamento, di disciplina della vita amministrativa, ma si tratta del supremo interesse dello Stato; interesse proprio, specifico, all’integrità della vita amministrativa. E, quindi, la sanzione disciplinare, che colpisce il funzionario infedele, è ben lontana dal soddisfare il più vasto interesse dello Stato alla integrità della sua struttura amministrativa.</p><p class="paragraph" data-counter="326" id="p-326">Quindi, nel campo del diritto penale, possiamo dire che la situazione di interesse tipica del diritto penale, oggetto della norma di diritto penale, è una situazione di interesse dello Stato, sempre dello Stato, in quanto legato alla conservazione delle più importanti condizioni di esistenza della vita associata, quelle specifiche condizioni di esistenza della vita associata che sono, appunto, l’essenza e il contenuto del diritto penale.</p>

  <h2>54. Il passaggio dallo stato di astrattezza allo stato di concretezza, e dallo stato di genericità allo stato di specificità della norma penale, sta ad indicare che essa si configura non come criterio astratto dell’ordine sociale, ma come criterio concreto e vivente nella realtà. Il dover essere come necessità ideale ed essenza della norma penale</h2>

  <p class="paragraph" data-counter="327" id="p-327">Ma credo che dobbiamo dare anche qualche altra indicazione sul modo secondo il quale vive ed opera la legge penale. E intanto dobbiamo dire che il riferimento che abbiamo fatto all’oggetto, al punto di arrivo, al punto di incidenza, alla materia di tutela della norma penale, è un riferimento non casuale, è un riferimento essenziale, perché nessuna norma penale — e, in genere, nessuna norma, ma io mi soffermo sulla norma penale perché questo è l’oggetto del nostro corso — [nessuna norma penale] vive al di fuori di un processo che la porta ad essere un valore presente nella concretezza delle situazioni storiche. Nessuna norma penale vive se non ha realizzato uno specifico, essenziale collegamento con i soggetti della vita sociale, la cui esistenza e coesistenza il diritto penale è chiamato a disciplinare.</p><p class="paragraph" data-counter="328" id="p-328">Fin qui, come abbiamo considerato la norma penale? L’abbiamo considerata genericamente — salvo questi accenni che abbiamo fatto, che anticipano il tema di cui sto per trattare — l’abbiamo considerata come un comando generale ed astratto, l’abbiamo considerata come un impulso vitale nell’ambito delle relazioni sociali, una esigenza, un <em>dover essere</em>, destinati ad influenzare la realtà sociale.</p><p class="paragraph" data-counter="329" id="p-329">Quindi, la norma ci è apparsa come un comando, per così dire, vivente, formulato e vivente, al di fuori di quella concreta realtà storica che esso è destinato a regolare. L'abbiamo intuitivamente legato, questo comando, allo Stato nella sua essenza di sovranità, perché sappiamo che il diritto è l’espressione di un potere di comando della collettività organizzata, è un’espressione di sovranità. Ma non abbiamo bene precisato qual è il modo secondo il quale il comando nasce, chi ne è portatore, chi lo fa valere nella vita sociale, a chi — dico, a chi — esso fa riferimento, chi lo prende in carico, il comando giuridico.</p><p class="paragraph" data-counter="330" id="p-330">Cioè, abbiamo l’idea di comandi latenti nei codici, espressione della volontà sovrana dei Parlamenti nell’odierno ordinamento costituzionale: nelle norme, quindi, latenti, nei codici quasi <em>quiescenti</em>, ma certamente, ma ovviamente, destinate, queste norme, ad esercitare la loro funzione. Ma per esercitare la loro funzione, queste norme — scusate l’immagine che non è scientifica, ma è, forse, plastica — [queste norme] debbono come “uscire” dai codici, dai libri nei quali il legislatore, espressione della sovranità popolare, le ha scritte, e le ha, per così dire, depositate. Debbono uscire da questa situazione, per così dire, di potenzialità, di attitudine generica, ma non attuale e concreta, a ordinare, a orientare, a muovere la realtà sociale. Quindi, debbono uscire dall’astratto, dal generico, dal potenziale, per divenire qualche cosa di concreto, di attuale, di specifico, di inerente alla realtà sociale da regolare.</p><p class="paragraph" data-counter="331" id="p-331">Perché, quale è la funzione della norma? Non di starsene astratta e lontana, ma di calare dentro la realtà sociale per qualificarla, per modellarla, per renderla — questa realtà sociale — quale appunto la collettività organizzata la immagina nei suoi momenti di responsabilità. Perché, che cos’è l’emanazione di una legge da parte di una società disordinata e lacerata da conflitti di interesse, se non <em>un momento di responsabilità</em>, nel quale momento la comunità astrae dai suoi interessi passionalmente perseguiti, per dare una norma di oggettiva validità alla coesistenza dei soggetti?</p><p class="paragraph" data-counter="332" id="p-332">Quindi, la norma penale, come ogni norma, per vivere e per realizzare la sua finalità deve passare dallo <em>stato di astrattezza</em> allo <em>stato di concretezza</em>; deve passare dallo <em>stato di genericità</em>, allo <em>stato di specificità</em>; deve, cioè, diventare non un criterio astratto dell’ordine sociale, ma un <em>criterio concreto e vivente nella realtà</em>. Quindi, deve andare a coprire, a congiungersi, con quella situazione sociale per disciplinare la quale, per consacrare la quale, la norma è stata creata. Poiché noi sappiamo — perché, del resto, lo abbiamo detto or ora — [poiché noi sappiamo] che queste situazioni della vita sociale non sono soltanto dei beni oggettivamente considerati (fa vita, l’onore, la ricchezza, la sicurezza, la normalità amministrativa), ma sono tutte situazioni facenti capo ad un soggetto, tutte situazioni soggettive, perché l’interesse è la posizione del soggetto di fronte al bene e, quindi, la situazione nella vita sociale è il modo di essere di un soggetto di fronte al bene.</p><p class="paragraph" data-counter="333" id="p-333">Allora, credo che possiamo capire che questo processo, che porta la norma dalla sua astrattezza alla sua necessaria concretezza, che porta la norma ad aderire alla realtà per conformarla nel concreto, è una norma che stabilisce necessariamente un collegamento con il soggetto della situazione che deve essere regolata. Quindi, la norma relativa all’integrità della vita non è che aderisca genericamente in ogni punto nel quale vi sia una vita da regolare, da tutelare, ma stabilisce un rapporto con il soggetto di questo bene, stabilisce un rapporto nel quale, per così dire, trasfonde, ridà, fa proprio di un soggetto, quel principio normativo, quella ragione di ordine, quella <em>necessità ideale</em>, quel <em>dover essere</em> che è l’essenza della norma.</p><p class="paragraph" data-counter="334" id="p-334">Questa necessità, questa necessità che si dice con l’espressione “si deve”, “si deve tutelare la vita”, questa necessità ideale va a trasfondersi, a diventare parte della vita, parte del patrimonio ideale, parte del <em>complesso normativo</em> di un soggetto, perché un soggetto è anche un complesso normativo, oltre che essere un soggetto di molteplici interessi, di molteplici tensioni verso i beni della vita, è un soggetto di complesse strutture normative, e in queste strutture normative entra la norma.</p><p class="paragraph" data-counter="335" id="p-335">E, quindi, c’è un cammino che la norma ha percorso dall’alto in basso, dall’astratto al concreto, dal generico allo specifico, e questo dover essere della norma è diventato patrimonio del soggetto e, quindi un “tu devi, è tuo obbligo, è tuo dovere”. E qui ritroviamo la categoria dell’obbligo, ma certamente non è che si esaurisce in questo passaggio vitale della norma che [va]</p><p class="paragraph" data-counter="336" id="p-336">— venendo dall’alto, dal vertice della sovranità — va a dominare e disciplinare la vita di relazione, perché non c’è soltanto il soggetto dell’obbligo al quale la norma, per così dire, si comunica — e poi ne vedremo la forma — ma vi è anche un altro soggetto, esso pure destinato ad appropriarsi della norma, a farla propria; un soggetto il quale prende il “si deve” della norma, ma lo prende non come un principio di obbligazione, ma come un principio di difesa, come un patrimonio che lo arricchisce e gli garantisce una situazione nella quale egli si trova giuridicamente inserito: quindi, l’integrità, per quanto lo riguarda, del bene della vita.</p><p class="paragraph" data-counter="337" id="p-337">Quindi, il cammino della norma è un <em>cammino duplice</em>, e poi vedremo che non può che essere <em>duplice</em>.</p>

  <h2>CAPITOLO SETTIMO</h2>
  <h2>LA SUBIETTIVAZIONE DEL DIRITTO</h2>

  <p class="paragraph" data-counter="338" id="p-338">Sommario: 55. Delineazione del processo di subiettivazione della norma penale. L’operatività della norma e il suo adeguamento alla realtà (il passaggio dal momento dell’<em>astrattezza</em> al momento della <em>concretezza</em>) non sono possibili se non attraverso la sua <em>subiettivazione</em>. <em>Concretizzazione</em> e <em>subiettivazione</em>: il significato del riferimento della norma alla situazione concreta e al soggetto. - 56. <em>Bilateralità</em> della norma e del processo di <em>subiettivazione</em>: il passaggio dall’<em>astratto-oggettivo </em>al <em>concreto-soggettivo</em>. I due soggetti destinatari della norma: il soggetto <em>obbligato</em> e il soggetto <em>garantito</em>. Non può esservi sicurezza per la vita delle persone senza la rigorosa delimitazione della libertà nascente da una norma giuridica. - 57. Diritto soggettivo e obbligo giuridico come espressione di una relazione vitale che si instaura tra il soggetto e la realtà della norma. - 58. L'aspetto oggettivo delle situazioni giuridiche: <em>interesse garantito</em> e <em>interesse subordinato</em>. - 59. L’aspetto soggettivo delle situazioni giuridiche: <em>volontà garantita</em> e <em>volontà bloccata</em>.</p>

  <h2>55. Delineazione del processo di subiettivazione della norma penale. L’operatività della norma e il suo adeguamento alla realtà (il passaggio dal momento dell’astrattezza al momento della concretezza) non sono possibili se non attraverso la sua subiettivazione. Concretizzazione e subiettivazione: il significato del riferimento della norma alla situazione concreta e al soggetto<sup><a href="#moronote-15" id="moronote-ref-15">[XV]</a></sup></h2>

  <p class="paragraph" data-counter="339" id="p-339">Abbiamo cominciato a studiare quelli che si suole chiamare <em>i processi di subiettivazione della norma penale</em>, cioè abbiamo cercato di comprendere il modo con il quale si esplica in concreto, nella realtà sociale, quella funzione di orientamento, di guida e di garanzia che è propria della norma penale.</p><p class="paragraph" data-counter="340" id="p-340">Abbiamo già rilevato, al termine della lezione precedente, che la norma penale, così come noi l’abbiamo presentata, è assunta nel suo significato oggettivo; quindi, quando parliamo di norma penale, siamo nell’ambito di quella considerazione che, nei vari rami del diritto, conduce a parlare di un diritto obiettivo e di una norma generale, astratta, obiettiva, appunto, destinata a regolare in un certo modo i fenomeni che si svolgono nella vita sociale.</p><p class="paragraph" data-counter="341" id="p-341">Cioè, nella considerazione della norma oggettiva, del diritto penale oggettivo, siamo di fronte ad un comando, ad una indicazione di volontà emanante dal centro del potere statuale, da diversi centri della organizzazione sociale. E noi possiamo, come abbiamo detto, facilmente intuire che la norma, in questa condizione, non è ancora applicata, non è ancora condotta ad operare su quelle concrete situazioni della vita sociale che hanno bisogno di essere indirizzate dal diritto. È ancora, in questa fase, la norma astratta, genericamente rivolta alla vita sociale, ma non ancora legata a quelle concrete situazioni in presenza delle quali è naturale che si svolga la <em>funzione di orientamento</em> e di guida assolta dalla norma. Quindi, per così dire, in questa fase, in questo momento primario della norma penale, essa esprime la generica esigenza che, ad esempio, la vita umana sia rispettata, la integrità della persona sia rispettata, ma non dice, non esprime questo comando con riferimento alle concrete situazioni della vita nelle quali può esservi un soggetto in atteggiamento di potenziale minaccia di fronte al bene della vita o della integrità personale di un altro soggetto. Cioè comanda, nella sua fase oggettiva, la norma, genericamente, astrattamente, esprime una esigenza, ma non è calata nella realtà, non è ancorata alla realtà, non è diventata un’esigenza concreta e specifica della situazione nella quale essa è chiamata ad operare.</p><p class="paragraph" data-counter="342" id="p-342">È come se essa dicesse: “<em>non si deve</em> uccidere”; ma non dice ancora: “<em>tu</em> non devi uccidere”. E questa considerazione, questo riferimento al passaggio della norma da una espressione impersonale e obiettiva: “si deve” o “non si deve” — che è la stessa cosa — ad una personale e subiettiva: “<em>tu </em>devi” o “non devi” — che è la stessa cosa — sta ad indicare che il processo di transizione della norma dalla sua astrattezza iniziale alla concretezza, nella quale soltanto essa assolve al suo compito, è, al tempo stesso, un processo di soggettivazione. La norma, cioè, non passa nel tumulto della sua vita, della sua funzione, soltanto dal mondo astratto ed oggettivo al mondo concreto della realtà sociale, ma trova anche, e necessariamente, un punto di riferimento in un soggetto che è il soggetto della situazione concreta che la norma è destinata ad influenzare nella direzione secondo gli obiettivi, secondo le finalità di ordine che sono proprie della norma.</p><p class="paragraph" data-counter="343" id="p-343">E, quindi, una norma, per essere operante, per essere concretamente efficace, non diventa concreta, cioè, non diventa <em>aderente alla situazione di fatto</em> che essa deve influenzare se, al tempo stesso, non diventa soggettiva, non si raccoglie, non si deposita, per così dire, in un soggetto, che è il soggetto della situazione, che è il soggetto dell’interesse, che sono materia della valutazione e degli imperativi del diritto.</p>

  <h2>56. Bilateralità della norma e del processo di subiettivazione: il passaggio dall’astratto-oggettivo al concreto-soggettivo. I due soggetti destinatari della norma: il soggetto obbligato e il soggetto garantito. Non può esservi sicurezza per la vita delle persone senza la rigorosa delimitazione della libertà nascente da una norma giuridica</h2>

  <p class="paragraph" data-counter="344" id="p-344">Quindi abbiate ben presente questo fatto: che c’è nella norma un processo di adeguamento, una sorta di modificazione essenziale alla quale il diritto deve soggiacere per adempiere ai suoi compiti e che questo ha la duplice direzione del concreto e del soggettivo.</p><p class="paragraph" data-counter="345" id="p-345">La norma diventa norma di <em>una</em> situazione concreta, di <em>una</em> situazione storica; si realizza, si adatta a <em>quella</em> situazione e si trasferisce dalla sua astratta obiettività ad un soggetto, diventa patrimonio di un soggetto, diventa una realtà insita in un soggetto, anzi, meglio dovrei dire in <em>due</em> soggetti, perché è tipico del diritto — e voi certamente ormai lo sapete bene — il dato della <em>pluralità</em>, il dato della <em>alterità</em>.</p><p class="paragraph" data-counter="346" id="p-346">Il diritto non è mai disciplina di una situazione considerata in modo del tutto <em>unilaterale</em>, ma è disciplina di una situazione che ha una sua <em>struttura bilaterale</em>. Indica il diritto un’esigenza, disegna un modello, prospetta quel che deve essere fatto a <em>due soggetti</em>, i quali ricevono questa esigenza, questo modello, questo <em>schema del fare</em>, in due modi diversi, in due modi complementari strettamente legati tra loro perché l’uno condiziona l’altro. Vediamo la norma che vieta l’omicidio, nel suo passaggio, appunto, che è la vita stessa della norma: dall’<em>astratto</em> e <em>dall’oggettivo</em> al <em>concreto</em> ed al <em>soggettivo</em>. Soggettivo — per quello che abbiamo or ora osservato — ha un significato concreto. Evidentemente la norma che dice in modo astratto e oggettivo che “non si deve” uccidere, è ricevuta ed è presa in possesso da <em>due soggetti</em>: l’uno che ne riceve l’esigenza limitatrice e disciplinatrice e l’altro, strettamente correlato al primo, che ne riceve la garanzia, che ne percepisce e fa proprio il vantaggio conseguente alla esistenza della limitazione implicita nella norma penale. È evidente che se la norma è ricevuta come dovere da un soggetto che ne ritrae l’obbligazione, il vincolo, la necessità ideale di non uccidere, i soggetti, la cui vita è messa al sicuro dalla emanazione di questo comando della norma, ne risultano avvantaggiati, ne risultano arricchiti, ne risultano garantiti.</p><p class="paragraph" data-counter="347" id="p-347">E allora voi vedete come ogni norma giuridica abbia ad un tempo, in una totale compenetrazione, una ragione limitativa, una <em>chiusura</em> e, al tempo stesso una espansione, una <em>apertura</em>. La <em>chiusura</em> è condizione per quella <em>apertura</em>; la <em>limitazione</em> è condizione per quella <em>espansione</em>. Non vi sarebbe, evidentemente, sicurezza per la vita delle persone, se non vi fosse quella rigorosa <em>delimitazione della libertà</em> — comprensibile e giusta limitazione della libertà — nascente da una norma giuridica che si traduce in obbligo del soggetto: “non uccidere”. Il soggetto minacciato, il soggetto che non viene ucciso perché esiste una norma limitatrice ed obbligante in questo senso, acquista una garanzia, acquista una certezza, almeno sul piano giuridico, di integrità della propria vita.</p>

  <h2>57. Diritto soggettivo e obbligo giuridico come espressione di una relazione vitale che si instaura tra il soggetto e la realtà della norma</h2>

  <p class="paragraph" data-counter="348" id="p-348">Quando diciamo che la norma da obiettiva che è, diventa subiettiva, diventa — in senso largo -— diritto soggettivo, da diritto oggettivo che era diventa diritto soggettivo, è evidente che non facciamo riferimento al diritto soggettivo in senso stretto e cioè, come vedremo fra un momento, a quella situazione di vantaggio e di garanzia giuridicamente realizzata che il soggetto ritrae dall’essere punto di riferimento di una norma giuridica.</p><p class="paragraph" data-counter="349" id="p-349">Quando diciamo, in senso largo, diritto soggettivo, in contrapposizione al diritto oggettivo, intendiamo fare riferimento a tutte le situazioni e, in particolare, alle situazioni complementari di cui abbiamo parlato or ora, che si determinano, che si configurano, quando la norma passa dalla sua astrattezza ad esplicare la sua funzione nella concreta e plurisoggettiva realtà sociale.</p><p class="paragraph" data-counter="350" id="p-350">In questo senso molto largo, diritto soggettivo comprende non soltanto il diritto soggettivo in senso stretto, la garanzia del vantaggio data dalla norma giuridica ad un soggetto, ma anche, e ad un tempo, la condizione di limitazione nella quale un altro soggetto si trova; cioè, in questo senso, diritto soggettivo è l’insieme delle situazioni sociali così come esse sono influenzate e qualificate dal diritto, diventando, con ciò, l’una una situazione di obbligo e l’altra una situazione di diritto in senso stretto.</p><p class="paragraph" data-counter="351" id="p-351">Cioè, quando la norma passa dalla sua obiettività alla concretezza e subiettività essa si <em>bipartisce</em>; ne viene uno stato di diritto subiettivo che ha <em>due articolazioni</em> tra loro legate, tra loro incastrate, tra loro condizionantesi a vicenda: il diritto subiettivo in senso stretto e l’obbligo giuridico. L’una e l’altra sono essenzialmente una forma di collegamento, una forma di appropriazione della norma da parte di due soggetti, come se ciascuno di essi avesse attirato su di sé la norma giuridica, l’avesse fatta propria, l’avesse presa per la parte che lo interessa: l’uno assumendo la <em>norma come limitazione</em>, l’altro assumendo la <em>norma come garanzia</em>. E nell’uno e nell’altro caso, evidentemente, siamo di fronte a due modi di essere dei soggetti, a due modi di essere dei soggetti strettamente correlati, complementari tra loro; ma due modi di essere, cioè due soggetti aventi un rapporto con la norma; due soggetti che non entrano più nella realtà sociale come semplici soggetti di interessi, ma che entrano nella realtà sociale come soggetti, per così dire, convalidati, consacrati, qualificati da norme giuridiche. Non sono, perciò, più portatori di interessi ma sono portatori di diritti e di obblighi.</p><p class="paragraph" data-counter="352" id="p-352">E, quindi, il diritto e l’obbligo sono un modo di essere del soggetto, sono veramente un diritto soggettivo, cioè sono l’espressione di una relazione che si instaura tra un soggetto della realtà e la norma giuridica; sicché la norma non è più la stessa perché ha riferimento a soggetti, e i soggetti non sono più gli stessi perché hanno riferimento alla norma e, quindi, non entrano come dato di interesse ma entrano come espressione di diritto. Il diritto e l’obbligo sono, quindi, in prima linea una relazione esistente, una relazione vitale tra soggetto e norma, e dal punto di vista formale, evidentemente, diritto ed obbligo non si differenziano, essendo l’uno e l’altro un rapporto stabilito tra il soggetto e la norma.</p><p class="paragraph" data-counter="353" id="p-353">In che cosa, poi, si differenziano — ed è naturale che si differenzino — queste due distinte situazioni giuridiche soggettive alle quali ha dato vita la norma nel suo processo di realizzazione nella realtà sociale? Si differenziano non in rapporto al soggetto: si differenziano in rapporto all’oggetto, nel senso che l’una norma è ricevuta dal soggetto, a limitazione del proprio interesse e, quindi, la norma entra come motivo di insoddisfazione, di mancata soddisfazione dell’interesse, e nell’altro soggetto, invece, la norma entra come strumento di tutela e di soddisfazione dell’interesse.</p><p class="paragraph" data-counter="354" id="p-354">La norma è, quindi, sempre la stessa: è l’unica esigenza che si propone con due facce, come due sono le facce della realtà, due sono gli interessi in gioco che vengono contemperati e disciplinati dalla norma. Il soggetto, il quale potrebbe uccidere per i suoi interessi e per le sue passioni, ma non lo fa, non lo può fare perché c’è una norma obbligante che glielo impedisce, riceve la norma come, appunto, una limitazione, come ragione di insoddisfazione di questo assurdo, del resto, interesse ad uccidere il proprio simile. Ed il soggetto, invece, minacciato dell’arbitraria uccisione, da parte dell’altro soggetto, il soggetto che rischia di essere la vittima della passione, dell’interesse, della vendetta, dell’egoismo dell’altro soggetto, riceve la norma come una garanzia, come un motivo di soddisfazione, di attuazione del suo interesse alla vita.</p><p class="paragraph" data-counter="355" id="p-355">Quindi, per l’uno la norma è rinuncia, per l’altro la norma è ottenimento, è possesso, è garanzia. E che queste due situazioni siano perfettamente simmetriche, perfettamente coesistenti, mi pare del tutto intuitivo. Non si dà soddisfazione di un interesse se non nella misura nella quale la soddisfazione di un altro interesse incompatibile con il primo, è preclusa in forza di una norma giuridica.</p>

  <h2>58. L’aspetto oggettivo delle situazioni giuridiche: interesse garantito e interesse subordinato</h2>

  <p class="paragraph" data-counter="356" id="p-356">Quindi, abbiamo due soggetti in relazione tra loro, abbiamo due interessi contrapposti e contemperati dalla norma, interessi sui quali è caduto il giudizio della norma, interessi, cioè, che sono in concreto tra loro incompatibili, sicché si deve decidere quali di essi deve prevalere. Chi compie questa valutazione, chi prende questa decisione è, appunto, la norma. Ne vengono, quindi, due assetti di interesse nella intuizione della norma ordinati: l’uno soccombente, l’altro prevalente. E questo è l’aspetto, diciamo, <em>oggettivo</em> della situazione giuridica, un interesse o protetto o garantito o, viceversa, un interesse subordinato, un interesse sacrificato.</p><p class="paragraph" data-counter="357" id="p-357">Ricorderete, forse, le dispute alle quali vi siete accostati nello studio di altri rami del diritto per quanto riguarda la definizione del diritto soggettivo.</p><p class="paragraph" data-counter="358" id="p-358">Ricorderete che esso, talvolta, è stato definito in termini di “interesse”, talvolta è stato definito in termini di “volontà”, in termini di potere della volontà, di facoltà accordata alla volontà.</p><p class="paragraph" data-counter="359" id="p-359">Noi, di questa antica e sapiente disputa, cogliamo, innanzitutto, il riferimento agli interessi perché, certamente, quando parliamo di diritto soggettivo, parliamo anche di obbligo giuridico, perché l’una e l’altra sono situazioni soggettive, sono situazioni complementari, certamente facciamo riferimento — l’abbiamo detto — a interessi, a ragioni che sospingono le volontà dei soggetti, a contenuti possibili del volere. E li presentiamo, questi interessi, l’uno come prevalente, garantito, secondo la definizione tradizionale, l’altro subordinato, l’altro limitato, l’altro soccombente.</p><p class="paragraph" data-counter="360" id="p-360">Quindi, le situazioni soggettive rappresentano un assetto del sistema degli interessi umani, nel senso di renderli compenetrati l’uno all’altro, il vuoto dove deve essere il vuoto, il pieno dove deve essere il pieno: questo è il sistema degli interessi sociali che il diritto disciplina con una scala di priorità, con una gerarchia che fa di taluni interessi gli interessi prevalenti, di altri gli interessi soccombenti.</p>

  <h2>59. L’aspetto soggettivo delle situazioni giuridiche: volontà garantita e volontà bloccata</h2>

  <p class="paragraph" data-counter="361" id="p-361">Ma accanto a questa considerazione degli interessi in gioco, che non può certamente mancare — e, quindi, in questo senso è da riconoscere un’indubbia validità alla dottrina che a proposito del diritto soggettivo parla di interesse protetto, di interesse garantito e si dovrebbe dire, allargando, che nell’obbligo giuridico, invece, l’interesse è <em>limitato</em>, l’interesse è <em>sacrificato</em> — ma accanto a questa indicazione di carattere obiettivo vi è, necessariamente, una considerazione di carattere <em>subiettivo</em>, cioè qualche cosa che attiene alla volontà, qualche cosa che attiene a quella spinta della personalità, spinta a realizzarsi della personalità in atti di volontà, in atti di potere, in atti di possesso, e, quindi, non possiamo non porci, dopo di aver rilevato il contenuto di interessi bilanciati, che è proprio delle situazioni giuridiche, non possiamo non proporci un altro quesito che è quello del modo di essere delle tensioni dei soggetti, del loro rivolgersi, appunto, a soddisfare il proprio interesse. Che cos’è l’interesse se non un potenziale atto di volontà? L’interesse è come una volontà che sia sospesa, che sia fermata con il suo contenuto di energia realizzatrice e il suo contenuto di bene da possedere. Che cos’è l’interesse ad uccidere se non un atto di volontà arrestato, sicché appaia chiara la tensione, la tendenza del soggetto a far propria la vita dell’altro?</p><p class="paragraph" data-counter="362" id="p-362">Qualunque interesse è come la cristallizzazione di un atto di volontà potenziale che noi arrestiamo per contemplarlo, per studiarlo e diciamo interesse dove dovremmo dire volontà pronta ad esercitarsi, pronta ad esplicarsi, pronta a volere, cioè pronta a soddisfare l’interesse. E, quindi, non è evidentemente riducibile la situazione giuridica soggettiva soltanto ad un modo di essere reciproco, l’uno di fronte all’altro, degli interessi, proprio perché gli interessi sono atti potenziali di volontà e, quindi, le situazioni soggettive sono anche un modo di essere della volontà dei soggetti, e questo modo di essere, per quanto riguarda il diritto è, appunto, una autorizzazione a volere, una spinta a realizzare il contenuto della volontà, è una qualifica positiva: cioè, la volontà del soggetto del diritto soggettivo in senso stretto, è una volontà abilitata, alla quale può essere tolto quel <em>freno</em> che ne ha fatto una situazione di interesse. Può essere, quindi, la volontà lasciata andare per realizzare il suo contenuto, per possedere il bene verso il quale essa è indirizzata e, quindi, il diritto è, come si dice, una legittimazione della volontà, una facoltà della volontà. Questa non è cosa diversa dall’interesse: è solo la indicazione del modo come la volontà si indirizza verso il suo oggetto; questo modo è legittimo, questa volontà è sacrosanta, questa volontà è non impedibile, questa volontà è garantita nella sua esplicazione dall’ordinamento giuridico; ed invece la volontà nella quale si esprime l’interesse oggetto dell’obbligo giuridico, questa volontà è, invece, una volontà illegittima, è una volontà impedita, è una <em>volontà bloccata</em> nell’ambito dell’ordinamento giuridico.</p><p class="paragraph" data-counter="363" id="p-363">La prima, la volontà del diritto soggettivo è volontà che <em>può esplicarsi</em> raggiungendo il suo naturale contenuto; la volontà dell’obbligo giuridico è volontà che <em>non deve esplicarsi</em>, è una volontà permanentemente <em>bloccata</em>: essa non può raggiungere e far proprio il suo contenuto. Quindi, il soggetto che vorrebbe uccidere non può uccidere: questa volontà è, sul piano giuridico, <em>impedita</em>. Quindi possiamo dire che nella situazione soggettiva, di fronte all’assetto complementare degli interessi, vi è anche questo diverso modo di essere della volontà: l’una <em>garantita</em> e, direi, sospinta a realizzare i suoi obiettivi; l’altra <em>bloccata</em>, impedita dal rivolgersi verso quello che è l’oggetto verso il quale vorrebbe rivolgersi.</p>

  <h2>CAPITOLO OTTAVO</h2><h2>LE DUE FASI DELLA NORMA NEL PROCESSO DI SUBIETTIVAZIONE</h2>
  <h2>SEZIONE PRIMA</h2>
  <h2>La subiettivazione della norma penale nella prima fase</h2>

  <p class="paragraph" data-counter="364" id="p-364">Sommario: 60. La trasformazione del diritto obiettivo in diritto subiettivo. - 61. Le due fasi della vita della norma: la “fase precettiva” e la “fase sanzionatoria”. Cenno introduttivo sul tema. - 62. La “fase precettiva”: a) la norma come <em>illuminazione</em> razionale della volontà del soggetto: <em>vincolo della volontà</em> e <em>blocco dell’interesse</em>. - 63. (...<em>Segue</em>) b) La norma come espansione della volontà qualificata in senso positivo e dell’interesse, esso pure qualificato dalla norma, come interesse positivo e prevalente nell’ambito della vita sociale. - 64. I due soggetti destinatari della norma penale: i singoli componenti della collettività e lo Stato. - 65. Le due diverse funzioni dello Stato: lo Stato Sovrano che <em>domanda obbedienza</em> e lo Stato <em>portatore di interessi propri</em>.</p>

  <h2>60. La trasformazione del diritto obiettivo in diritto subiettivo<sup><a href="#moronote-16" id="moronote-ref-16">[XVI]</a></sup></h2>

  <p class="paragraph" data-counter="365" id="p-365">Abbiamo visto ieri, in linea generale, il modo di operare della norma penale, modo secondo il quale essa esercita la sua funzione di determinazione, di orientamento nella realtà sociale. Abbiamo visto che questo avviene, per così dire, con il suo incorporamento nella realtà, con la sua riconduzione alla realtà sociale. Abbiamo visto che questo avviene in costante collegamento con un soggetto, che è il soggetto della situazione sociale, della situazione storica che ha bisogno. di essere qualificata, giudicata dal diritto. E anche abbiamo visto che non di un solo soggetto si tratta ma, in armonia con quello che già conosciamo intorno alla <em>natura bilaterale</em> del diritto, si tratta sempre almeno di due soggetti ai quali la norma fa riferimento, nei quali essa si incorpora con un diverso significato, perché nell’uno dei soggetti la norma si incorpora come fondamento di una obbligazione; nell’altro dei soggetti essa si incorpora come fondamento di un diritto.</p><p class="paragraph" data-counter="366" id="p-366">Nel primo caso essa contiene il principio di una limitazione della volontà del soggetto; nel secondo il principio di un’espansione, di uno svolgimento, di una garanzia della volontà del soggetto. Abbiamo visto che queste due situazioni sono simmetriche, sono collegate tra loro: intanto esiste, in forza della norma, una limitazione della volontà, in quanto un’altra volontà dev’essere garantita nella sua esplicazione; intanto una volontà può espandersi nella sicurezza accordata dal diritto nella vita sociale, in quanto un’altra volontà sia a sua volta delimitata, posta in condizioni di non disturbare lo svolgimento della volontà prevalente, della volontà del titolare del diritto.</p><p class="paragraph" data-counter="367" id="p-367">Questo è lo schema generale che vede il diritto obiettivo trasformarsi, tradursi in diritto subiettivo; lo vede <em>biforcarsi</em> nell’atto di passare nella concretezza della vita sociale, generando da sé il diritto obiettivo, un diritto subiettivo ed un obbligo giuridico.</p>

  <h2>61. Le due fasi della vita della norma: la ‘fase precettiva” e la ‘fase sanzionatoria”. Cenno introduttivo sul tema</h2>

  <p class="paragraph" data-counter="368" id="p-368">Ora si tratta di fare, con molta semplicità, applicazione di questi princìpi che sono universalmente validi, nel campo del diritto penale, perché il diritto penale, come ogni altro diritto, vede la norma operare il passaggio dalla sua condizione di astrattezza alla condizione di concretezza, dal suo modo di essere oggettivo al suo modo di essere soggettivo. E dobbiamo, peraltro, tener conto — nel ripercorrere il processo di concretizzazione e di subiettivazione della norma penale — della complessità di questo processo. Dobbiamo ricordare che la norma penale ha due momenti, ha due fasi: nella prima <em>si</em> <em>indirizza</em> alla vita sociale, ci si sforza, per meglio dire, di indirizzare la vita sociale verso un certo obiettivo di ordine; nel secondo momento <em>si raddrizza</em> una vita sociale nella quale si sia realizzata una situazione di disordine, di disarmonia.</p><p class="paragraph" data-counter="369" id="p-369">È la prima la fase che si suole chiamare “precettiva”, la seconda quella che si suole chiamare “sanzionatoria”.</p><p class="paragraph" data-counter="370" id="p-370">Credo che possiamo intuitivamente intendere che sia nella prima, sia nella seconda fase della norma, ci si trova necessariamente di fronte ad una subiettivazione, ci si trova di fronte a situazioni della vita concreta, ci si trova di fronte a dei soggetti di questa situazione. Possiamo intuire che per comprendere il modo di funzionamento della norma penale, la si debba seguire nel suo processo di soggettivazione nella prima, come nella seconda fase della sua vita; nella ‘fase precettiva” come nella ‘fase sanzionatoria”.</p><p class="paragraph" data-counter="371" id="p-371">Vediamo che cosa accade nella ‘fase precettiva” della norma.</p>

  <h2>62. La ‘fase precettiva”: a) la norma come illuminazione razionale della volontà del soggetto: vincolo della volontà e blocco dell’interesse</h2>

  <p class="paragraph" data-counter="372" id="p-372">Noi abbiamo capito che l’obbligo giuridico, il dovere giuridico, quel “si deve” che è l’essenza della norma, non opera <em>obiettivamente</em> ed <em>astrattamente</em>, ma opera <em>subiettivamente</em> e <em>concretamente</em>. Quindi, quando diciamo che la norma penale ha una fase precettiva, che essa dispone intorno al modo di svilupparsi, di muoversi della realtà sociale, abbiamo anche capito che ciò può avvenire in quanto la norma che tende a realizzare questo movimento, questo adeguamento della realtà sociale, si congiunga, si <em>incorpori in un soggetto</em>. Quindi, non un dovere astratto, ma un dovere concreto, come elemento del patrimonio etico-giuridico di un soggetto della comunità. Quindi non è che la norma operi in astratto: la norma opera come <em>dovere del soggetto</em>, come obbligo di lui, come motivazione, quindi come vincolo, come <em>illuminazione razionale della sua volontà</em>, la quale proprio da questa motivazione che scaturisce dalla norma è condotta ad orientarsi anziché nelle direzioni nelle quali essa è sospinta dalle passioni umane, nella direzione verso la quale essa è sollecitata dal senso del dovere, cioè dalla presenza motivante di una norma giuridica, dalla razionalità del comportamento che viene sollecitato al soggetto.</p><p class="paragraph" data-counter="373" id="p-373">Quindi, si presenta la norma per operare nella realtà non come un astratto “si deve”, ma come un concreto “<em>tu</em> devi”, rivolto al soggetto la cui volontà è destinata ad essere limitata, il cui interesse nella vita sociale è destinato a subire una rinuncia allo scopo di consentire quelle posizioni di vantaggio, quelle libertà, quelle facoltà del volere, che sono il contenuto del diritto.</p><p class="paragraph" data-counter="374" id="p-374">Quindi si tratta, come accennavamo genericamente ieri, di una situazione soggettiva, di un modo di essere nuovo del soggetto; modo di essere che è nuovo perché contiene la norma, contiene il principio della regolarità dei comportamenti umani e lo contiene come un impulso, come una ragione di orientare la volontà in una determinata direzione che è quella della armonia, della compatibilità sociale.</p><p class="paragraph" data-counter="375" id="p-375">Quindi, il vincolo della volontà, il legame della volontà che — per quel chiarimento che vi ho dato ieri — significa la <em>paralisi</em>, l’impossibilità di esplicarsi e di essere soddisfatto dell’interesse che rappresenta il contenuto della volontà. Appunto, in questa situazione, al limite, alla via obbligata tracciata dalla norma al soggetto, il binario che gli è stato dato per lo svilupparsi, lo svolgersi della sua volontà, a questo corrisponde come un <em>rattrappimento</em> dell’interesse: il soggetto è impedito dal perseguirlo, è impedito di soddisfarlo. L’interesse rimane come una <em>potenzialità bloccata</em> dalla valutazione di insieme dell’ordinamento giuridico.</p><p class="paragraph" data-counter="376" id="p-376">Quindi, <em>vincolo della volontà</em> e <em>blocco dell’interesse</em>: impossibilità — intendete — <em>impossibilità giuridica</em> per la volontà del soggetto di far proprio il bene che ne è il contenuto, di impossessarsene traducendo in atto la volontà e compiendo l’atto di soddisfazione dell’interesse. Notate: ho detto <em>impossibilità giuridica</em>, non <em>impossibilità fisica</em>, perché al blocco della volontà non corrisponde, nel sistema di diritto, un impedimento fisico nell’abuso della libertà, nella soddisfazione illecita di interessi preclusi. Può sempre avvenire che il soggetto respinga il vincolo che si è intrecciato intorno alla sua volontà e voglia esattamente quello che non deve volere, che faccia proprio il contenuto che non deve perseguire, soddisfi l’interesse egoistico e passionale che gli era stato bloccato, gli era stato precluso da una valutazione giuridica.</p><p class="paragraph" data-counter="377" id="p-377">Quindi ricordate che la situazione di obbligo giuridico non è la <em>impossibilità fisica</em> di commettere il reato: è la <em>impossibilità giuridica</em>, o etico-giuridica di commettere il reato, mentre resta aperta la possibilità che si presenta per ogni abuso compiuto dalla volontà in contraddizione con la norma di comportamento che in essa si è inserita in forza della investitura che la norma ha dato al soggetto quando lo ha fatto titolare dell’obbligo giuridico.</p><p class="paragraph" data-counter="378" id="p-378">Quindi è una difesa ideale, è una difesa di principio, non è un impedimento, quasi fosse un dato naturale che la società organizza intorno ai beni giuridici.</p>

  <h2>63. (...Segue) b) La norma come espansione della volontà qualificata in senso positivo e dell’interesse, esso pure qualificato dalla norma, come interesse positivo e prevalente nell’ambito della vita sociale</h2>

  <p class="paragraph" data-counter="379" id="p-379">In correlazione con questa situazione di <em>limitazione della volontà</em>, di <em>blocco dell’interesse</em>, sempre giuridico, come ho detto, di paralisi di una situazione della vita sociale — che potrebbe esprimersi in un certo modo e in forza della norma non si esprime, è chiamata a non esprimersi in quel modo — di fronte a questo, vi sono i dati correlativi del soggetto in vantaggio nella relazione giuridica, e questi dati relativi sono ancora una volta una posizione della volontà ed un modo di essere dell’interesse del soggetto. È la volontà, per così dire avvolta, qualificata, influenzata dalla norma giuridica che è andata ad insediarsi nella personalità del soggetto, a far corpo con la sua volontà, non nel senso, come abbiamo detto prima, della limitazione, ma nel senso della espansione, nel senso della <em>facilitazione</em>, nel senso della garanzia. Lì c’era una volontà costretta, ristretta, impedita di espandersi; qui c'è una volontà che è invitata ad espandersi, è invitata a manifestarsi, che ha la possibilità di farlo. Ancora una volta è una possibilità giuridica, non una possibilità meramente di fatto. Il soggetto potrebbe anche rinunciare all’esercizio di quelle facoltà, di quelle possibilità che sono state attribuite alla sua volontà: è il <em>padrone</em> della sua volontà. Essa si svolge e si svolge con la consacrazione che viene dal diritto, [si svolge] con una convalida costituta dalla invadenza della norma giuridica nella volontà del soggetto, tanto che quel che egli vuole, e fa, è giuridicamente abilitato, è giuridicamente giusto e, quindi, è giuridicamente difeso. Ecco l’idea della qualificazione della volontà in senso positivo, che diventa garanzia offerta dall’ordinamento giuridico al soggetto: non solo egli può fare senza ostacolo, ma quando ne fosse impedito, la forza del diritto, la forza della società, la solidarietà degli altri soggetti interviene per riaprire il canale che si era ostruito e per consentire a questa volontà di indirizzarsi laddove essa mirava, in linea di principio, a giungere.</p><p class="paragraph" data-counter="380" id="p-380">E, correlativamente, come c’è un modo di essere della volontà, tutto in senso positivo, in senso autorizzativo, in senso qualificativo, così vi è un modo di essere dell’interesse, ancora una volta consacrato, convalidato, reso liberamente perseguibile, in ragione della norma che lo qualifica come interesse positivo, come interesse prevalente, come posizione ammissibile, consentita nell’ambito della vita sociale. E, quindi, questa volontà può muoversi e può tradurre in atto nel volere, nel possedere, nel godere l’interesse riconosciuto giusto dal diritto.</p><p class="paragraph" data-counter="381" id="p-381">E mentre l’interesse del soggetto obbligato era coerentemente <em>rattrappito</em> e <em>immobilizzato</em>, tanto che il soggetto non poteva volere e godere dell’interesse, qui il soggetto può volere e godere dell’interesse e far proprio — nell’ambito di una difesa giuridica, di una facoltà indubitata e di una difesa giuridica — [può fare proprio] il contenuto dell’interesse; può viverlo, può tradurlo in atto, può farne proprio il bene che ne costituisce il contenuto.</p><p class="paragraph" data-counter="382" id="p-382">E ciò avviene, certamente, nella misura nella quale viene in concreto rispettata quella disciplina che, attraverso il <em>blocco della volontà</em> e dell’interesse, aveva stabilito la norma giuridica nel suo diventare patrimonio del soggetto obbligato. Tutte le libertà dei soggetti attivi del rapporto giuridico sono libertà condizionate al rispetto dei vincoli tracciati dalla norma e consacrati in obblighi giuridici: se l'obbligo è adempiuto, sono poste quelle condizioni di limitazione, sono offerti quegli spazi liberi nei quali può svolgersi, possedendo e godendo, la volontà del soggetto prevalente nel rapporto. Quindi, in tanto avviene quello che è regolare nel diritto, che una <em>volontà possa</em> e un <em>interesse sia goduto</em>, in quanto c’è una volontà che <em>deve</em> ed accetta la sua condizione di dovere e l’interesse subisce la limitazione alla quale era stato destinato.</p>

  <h2>64. I due soggetti destinatari della norma penale: i singoli componenti della collettività e lo Stato</h2>

  <p class="paragraph" data-counter="383" id="p-383">Ora voi capite quali sono i due soggetti delle situazioni che abbiamo ora descritto. Chi è il soggetto obbligato, quegli la cui volontà è legata, quegli il cui interesse è bloccato allo scopo di consentire le soddisfazioni ammesse nella vita sociale? Questo è il soggetto, questi è <em>uno</em> dei tanti soggetti della collettività ai quali si indirizza la norma giuridica penale. Siamo tutti noi, ciascuno di noi, titolari come siamo di doveri penalmente rilevanti, di doveri penalmente sanzionati. Quindi è un fenomeno che riguarda i singoli, gli elementi componenti della collettività.</p><p class="paragraph" data-counter="384" id="p-384">E chi è, invece, il soggetto al quale sono riservate e garantite queste utilità, questi vantaggi, queste libertà ben presidiate della volontà? Questo è un soggetto pubblico. A differenza dei soggetti obbligati, che sono tanti e sono i singoli componenti della collettività, il soggetto autorizzato, il titolare del diritto è uno, ed è un soggetto collettivo: è lo Stato, in quanto riassume in sé e, in questo senso, certo esso si ripete nella varietà degli interessi tutelati, ma è sempre lo Stato l’organo della collettività, l’espressione degli interessi comuni che vede assicurato dall’insieme dei doveri giuridici il suo spazio per la soddisfazione degli interessi che riguardano la collettività. Cioè, ciascuno dei soggetti — non dirò dei cittadini perché anche gli stranieri, in un certo ambito, sono soggetti al nostro ordinamento — i soggetti all’ordinamento, sono vincolati nella loro volontà in funzione dell’affermazione dello Stato come amministratore e garante degli interessi comuni, che noi sappiamo essere quegli interessi comuni di fondamentale importanza ai quali, alla cui soddisfazione, è legata, nella intuizione politica di un certo momento storico, il mantenimento delle condizioni della vita associata. Quindi, abbiamo la pluralità, abbiamo una struttura di soggetti singoli per quanto riguarda i doveri, abbiamo una struttura associata, una struttura collettiva, una unicità di soggetto per quanto riguarda gli interessi prevalenti. Naturalmente i rapporti di diritto penale sono molteplici, quanti sono gli interessi a presidio dei quali sono posti tutti i doveri nascenti dalla norma giuridica penale.</p><p class="paragraph" data-counter="385" id="p-385">Quindi possiamo dire che esiste un diritto dello Stato alla integrità della vita, esiste un diritto dello Stato all’integrità della salute, esiste un diritto dello Stato all’integrità dell’onore delle persone: cioè a dire, esistono altrettanti diritti e si intrecciano altrettanti rapporti tra lo Stato titolare del diritto e il soggetto titolare dell’obbligo quanti sono i beni giuridici che vengono ad evidenza nella legislazione; cioè, quante sono le finalità di ordine, di protezione che vuole la norma penale, tanti sono i beni in gioco e tanti sono i rapporti giuridici che si stabiliscono.</p><p class="paragraph" data-counter="386" id="p-386">Si può dire che lo Stato, titolare del diritto, sia titolare propriamente di un diritto all’obbedienza da parte dei soggetti obbligati e in senso figurato, certamente, si può dire che lo Stato quando persegue quelle finalità che trovano la protezione, la approvazione della legge penale, chiede, esige dal soggetto obbligato l'adempimento dell’obbligo, cioè l’obbedienza alla norma. Quindi, lo possiamo dire in senso figurato, ma c’è, certamente, un equivoco di fondo nel configurare lo Stato che esige l’integrità della vita o della persona, come richiedente una obbedienza. Certo, ogni titolare del diritto richiede al titolare dell’obbligo {richiede] l'adempimento, cioè richiede l’obbedienza alla norma giuridica nella quale, appunto, si traduce un obbligo: un obbligo è un dovere di obbedire.</p><p class="paragraph" data-counter="387" id="p-387">In questo senso, anche il titolare di un diritto di proprietà, chiede al soggetto che è impegnato a non disturbare il godimento di questo diritto, [gli chiede] l’obbedienza alla norma che tutela il bene della proprietà. Cioè, non è che il titolare del diritto abbia un potere proprio nei confronti del titolare dell’obbligo: non fa che ricordagli il dovere che scaturisce dalla norma giuridica; non è che colui che rispetta il diritto di proprietà obbedisca, propriamente, ad un titolare del diritto: obbedisce alla norma giuridica, obbedisce allo Stato Sovrano, in ciò richiamato dal titolare del diritto che avanza una pretesa, che non è un pretesa propria, personale, ma è una pretesa scaturente dallo Stato Sovrano che comanda e ordina la società.</p>

  <h2>65. Le due diverse funzioni dello Stato: lo Stato Sovrano che domanda obbedienza e lo Stato portatore di interessi propri</h2>

  <p class="paragraph" data-counter="388" id="p-388">In questo senso, certo, si può dire che lo <em>Stato titolare di un diritto</em>, si rivolge chiedendo un’obbedienza; ma chiede una obbedienza allo Stato che è <em>la fonte del potere</em> che è il principio dell’ordinamento, non chiede l'obbedienza a sé medesimo, cioè allo Stato come <em>portatore di interessi</em> che sono convalidati, consacrati dalla norma giuridica. È un passaggio un po’ sottile ma che mi permetto di sottoporvi perché mi pare che esso serva a chiarire due diverse posizioni, due diverse funzioni dello Stato in una delle quali lo Stato è <em>sovrano</em>, lo Stato <em>comanda</em>, lo Stato <em>richiede</em>, lo Stato <em>esige</em>, lo Stato <em>domanda obbedienza</em> ed un’altra nella quale lo Stato — come in certo senso il privato — <em>è portatore di interessi propri</em>, che essi pure attendono di essere convalidati da una legge, di essere consacrati dalla collettività sovrana. Cioè, non basta che un interesse sia pubblico anziché privato; non basta che l’interesse riguardi l’insieme delle persone anziché le persone singole, per assicurare a questo interesse una supremazia: quante storture e quante illiceità si commettono nella pretesa di tutelare interessi pubblici? Che senso hanno i tribunali amministrativi quando sono chiamati a tutelare il singolo di fronte ad eccessive pretese dello Stato, nella ipotesi nella quale, perseguendo, certo, interessi pubblici, [nella quale] si manomette, con eccessi inammissibili, la sfera tutelata dei cittadini?</p><p class="paragraph" data-counter="389" id="p-389">Quindi l’interesse pubblico, certamente, è una cosa importante perché rappresenta il convergere degli interessi privati e profila un modo di essere della collettività, che con mezzi propri realizza in modo più adeguato le utilità che vengono perseguite dai singoli soggetti (come colui il quale desidera la <em>sicurezza interna</em> ed <em>esterna</em>: non può procurarsela da sé e, agevolmente, confluisce con altri analoghi interessi per consentire allo Stato di farsi garante della sicurezza esterna, come della sicurezza interna dello Stato). Ma questo avviene sulla base di una norma giuridica, sulla base di un comando giuridico; questo avviene sulla base di una valutazione propria dello Stato Sovrano, propria della collettività, quando non persegue interessi ma persegue la <em>giustizia di ordine sociale</em>, e quindi diventa, questa collettività, giudice non soltanto della ... [interruzione della registrazione]</p>

  <h2>SEZIONE SECONDA</h2>
  <h2>La subiettivazione della norma penale nella seconda fase</h2>

  <p class="paragraph" data-counter="390" id="p-390">Sommario: 66. La “fase sanzionatoria”: la realizzazione delle finalità di ordine disattese nella prima fase (precettiva) della norma penale - 67. I soggetti destinatari della valutazione giuridica nella seconda fase. - 68. Soddisfazione del diritto soggettivo dello Stato e limitazione del soggetto obbligato: le modificazioni nel modo di esercitare il diritto. - 69. Ancora sulla duplice funzione dello Stato in relazione allo svolgimento della vita della collettività: a) lo Stato come soggetto di interessi. - 70. (...S<em>egue</em>) b) Lo Stato come espressione normativa e il suo potere giuridico sovrano in materia penale. - 71. La realizzazione delle finalità del diritto nella seconda fase. Lo Stato come espressione -della verità della vita sociale e di giudizi di valore. Lo Stato sovrano come titolare del potere di obbedienza.</p><p class="paragraph" data-counter="391" id="p-391">66. La ‘fase sanzionatoria”: la realizzazione delle finalità di ordine disattese nella prima fase (precettiva) della norma penale<sup><a href="#moronote-17" id="moronote-ref-17">[XVII]</a></sup></p><p class="paragraph" data-counter="392" id="p-392">Nella ultima lezione abbiamo esaminato il processo di subiettivazione della norma penale nella sua prima fase, nel suo primo momento che è quello, come sapete, del precetto, momento nel quale l’ordinamento giuridico tende, per l’attuazione delle sue esigenze, alla collaborazione ed alla adesione del soggetto che è, appunto, vincolato nella sua volontà da un obbligo giuridico.</p><p class="paragraph" data-counter="393" id="p-393">Abbiamo descritto il processo che risponde al passaggio della norma penale, nel suo momento precettivo, da una situazione di astrattezza e di genericità ad una situazione di concretezza e di soggettività ed il riferimento ai soggetti delle diverse situazioni storiche nelle quali la norma, per così dire, s’incarna, creando in essi situazioni di obbligo o situazioni di diritto; anzi, creando contestualmente situazioni di obbligo e situazioni di diritto che sono estremamente correlate tra loro.</p><p class="paragraph" data-counter="394" id="p-394">Abbiamo anche individuato i soggetti ai quali la norma penale, assolvendo alla sua funzione, fa riferimento: abbiamo detto che il soggetto dell’obbligo è ciascuno dei componenti la collettività disciplinata dal diritto e disciplinata, quindi, dal diritto penale, mentre titolare del diritto è sempre lo Stato, cioè un soggetto collettivo, il quale è abilitato dal diritto a difendere quegli interessi fondamentali per la collettività, che sono, appunto, tutelati attraverso l’ordinamento penale.</p><p class="paragraph" data-counter="395" id="p-395">Ora dobbiamo seguire questo stesso processo di realizzazione della norma penale in un altro momento tipico nel quale la norma penale si manifesta, e questo secondo momento tipico è quello dell’applicazione della sanzione.</p><p class="paragraph" data-counter="396" id="p-396">Il primo momento, del quale abbiamo descritto le caratteristiche poc’anzi, è il momento nel quale l'ordinamento giuridico si affida ai soggetti, obbligandoli, per scongiurare situazioni di disordine nella vita sociale.</p><p class="paragraph" data-counter="397" id="p-397">Il secondo momento, del quale stiamo per parlare adesso, è quello nel quale l’ordinamento giuridico si affida — in presenza di una violazione già intervenuta delle norme giuridiche — [si affida] ad altri soggetti, si affida a speciali meccanismi pubblici al fine di realizzare in un altro modo, ma egualmente efficace, quelle finalità di ordine che erano state disattese nella prima fase di esistenza e di operatività della norma penale.</p>

  <h2>67. I soggetti destinatari della valutazione giuridica nella seconda fase</h2>

  <p class="paragraph" data-counter="398" id="p-398">E, quindi, dobbiamo subito dire che i soggetti che in questo momento si trovano investiti di norme, di valutazioni giuridiche, sono comprensibilmente gli stessi ai quali abbiamo fatto riferimento prima, perché i protagonisti della vicenda alla quale si riferisce il diritto penale, non possono essere, logicamente, che gli stessi. Poiché si tratta di modi diversi per riconoscere e soddisfare determinati interessi della vita sociale, i soggetti attivi e passivi della situazione sono ancora quelli ai quali si faceva riferimento nella prima parte della norma. Per essere più concreti: c'è, abbiamo detto prima, il titolare di un diritto, cioè il portatore di un interesse sul quale è caduta una valutazione positiva dell’ordinamento giuridico, una valutazione positiva che ha trasformato quello che è un semplice interesse — un interesse sociale — in un diritto, cioè in un interesse la cui soddisfazione può essere perseguita legittimamente — ed anzi <em>deve</em> essere perseguita legittimamente — sotto lo scudo protettivo del diritto.</p><p class="paragraph" data-counter="399" id="p-399">Noi conosciamo qual è il soggetto il cui interesse il diritto ha trasformato in un diritto soggettivo; sappiamo, per quello che abbiamo detto prima, che questo soggetto è lo Stato; sappiamo che non è mai un soggetto singolo il titolare attivo della situazione alla quale si riferisce il diritto penale: è sempre lo Stato, poiché si tratta di interessi collettivi, di interessi nei quali confluiscono e si ritrovano diverse posizioni individuali che si cumulano generando una posizione che riguarda l’intera collettività e che si impersona nello Stato come amministratore degli interessi comuni.</p><p class="paragraph" data-counter="400" id="p-400">Quindi, possiamo facilmente intuire che quando la soddisfazione di questo interesse sia stata resa impossibile dalla concreta vicenda storica, non per questo è modificata l’esistenza e la titolarità di una situazione giuridica che il diritto penale aveva costituito nella sua prima fase di vita. E questo si ricollega alla consapevolezza, che noi abbiamo acquisito, che il diritto è un valore, che il diritto cerca di ottenere — e questo è il suo compito — un riscontro nei fatti, ma è di per sé un valore che, destinato com’è ad influenzare il verificarsi dei fatti storici, conserva la sua validità anche se, in concreto, la vicenda storica registri un andamento delle cose diverso da quello che il diritto aveva di mira e che si sforzava di realizzare.</p><p class="paragraph" data-counter="401" id="p-401">E, quindi, credo che sulla base di questa idea fondamentale della <em>permanente validità del diritto</em>, della intangibilità ideale del diritto, sia evidente che il diritto riconosciuto allo Stato, il diritto che consacra l’interesse collettivo, degno della tutela penale, rimane invariato in linea di principio anche se la funzione determinatrice, orientatrice della norma penale, nella sua prima fase, non abbia ottenuto il risultato voluto. E cioè, anche quando la norma è stata disobbedita, anche quando la sua valutazione di giustizia è stata disattesa, anche quando è stato in concreto menomato l’interesse giuridico, che noi sappiamo poi essere contenuto del diritto, il diritto come tale, il diritto penale obiettivo e il diritto penale subiettivo, cioè il diritto soggettivo dello Stato, rimangono indenni in linea di principio, anche se, in concreto, la situazione di fatto rappresenti l’esatto contrario di quella che il diritto cercava di stabilire.</p>

  <h2>68. Soddisfazione del diritto soggettivo dello Stato e limitazione del soggetto obbligato: le modificazioni nel modo di esercitare il diritto</h2><p class="paragraph" data-counter="402" id="p-402">Guardiamo, adesso — poiché abbiamo riscontrato la identità della situazione di diritto — [guardiamo] un momento quello che si può ritenere sia accaduto nella correlativa situazione passiva, la situazione di obbligazione. Quindi lo Stato investito del diritto, continua a richiedere la soddisfazione del proprio interesse, di quell’interesse collettivo e, possiamo dire, in linea di principio anche il soggetto al quale si era indirizzata la norma penale nella forma della obbligazione, non ne è stato certamente esonerato per il fatto di non aver risposto in modo adesivo, in modo positivo alla sollecitazione della norma. Se noi ritenessimo il contrario, dovremmo pensare che l’effettuazione di un delitto di omicidio faccia cadere, faccia venir meno quella solenne dichiarazione di giustizia sulla quale è fondata, appunto, l’inammissibilità delle attività dirette a compromettere la vita degli altri soggetti. Quindi possiamo — e dobbiamo — tener conto che il soggetto titolare dell’obbligo di non uccidere ha, in realtà, ucciso e si trova in una situazione particolare ma, certamente, il principio della <em>permanente validità del diritto</em>, quale che sia la vicenda storica concreta, vale non soltanto per quanto riguarda il diritto soggettivo dello Stato, ma vale — ripeto — in linea di principio, anche per quanto riguarda l’obbligazione, la limitazione che alla volontà e alla sfera di interessi del soggetto derivavano dall’esistenza di una norma penale diretta a tutelare l’interesse nel caso dell’integrità della vita.</p><p class="paragraph" data-counter="403" id="p-403">Quindi, diciamo, sempre in linea di principio: al diritto soggettivo dello Stato diretto a rendere possibile la soddisfazione di questo interesse, corrisponde una generica e permanente situazione di limitazione per quanto riguarda il soggetto obbligato. Che egli nel frattempo abbia ucciso, che abbia, quindi, alterato, purtroppo, quella situazione di interesse che il diritto voleva tutelare, non tocca che ancora il diritto, la giustizia, la razionalità sociale siano dalla parte del principio dell’integrità della vita: averla soppressa, questa vita, non significa avere modificato il diritto, non significa aver modificato i princìpi, non significa aver modificato la limitazione, la costrizione — s’intende costrizione ideale — che ricade sul soggetto obbligato: ha ucciso, ma rimane titolare, <em>in certo modo</em>, dell’obbligo giuridico. Dico “in certo modo” perché le modalità di esercizio di questo diritto e di attuazione di questo dovere, sono mutate in relazione alla fase nella quale ci troviamo e questo rende, appunto, in certo modo, diversa la seconda fase di vita della norma, il secondo processo di subiettivazione della norma di fronte al primo. Ma, appunto, si tratta di modificazioni nel modo di esercitare il diritto, nel modo di adempiere all’obbligo giuridico. Non si tratta di un mutamento del giudizio sociale in ordine alla situazione della quale si tratta: una modifica che è impensabile perché il diritto ha una sua inevitabile e comprensibile costanza di propositi per la quale il giudizio che esso dà intorno alla giustizia della situazione non muta per la mancata collaborazione positiva da parte del soggetto.</p>

  <h2>69. Ancora sulla duplice funzione dello Stato in relazione allo svolgimento della vita della collettività: a) lo Stato come soggetto di interessi</h2><p class="paragraph" data-counter="404" id="p-404">C’è anche, ancora una volta, una posizione dello Stato alla quale noi abbiamo accennato e che anch’essa, in linea di principio, non risulta modificata in conseguenza della commissione del reato. E questo riferimento allo Stato è quello sul quale ci siamo intrattenuti — un po’ rapidamente — al termine della lezione precedente, quando abbiamo fatto notare che nel fenomeno penale lo Stato compare in una duplice veste e assume in queste due, per così dire, <em>incarnazioni</em> una diversa sostanza, in certo senso una diversa natura: da un lato abbiamo quello Stato amministratore degli interessi, quindi lo Stato interessato alla integrità di certe situazioni di cui abbiamo parlato prima, quando abbiamo detto che lo Stato è dall’inizio — e rimane anche dopo la commissione del reato -titolare in proprio di un certo interesse sociale che viene riconosciuto, che viene giudicato, che viene consacrato come diritto. E abbiamo accennato, nella lezione precedente, appena un momento, al fatto che questo giudizio espresso sulle situazioni di interesse comune, di interesse collettivo nella vita sociale, queste valutazioni di giustizia che sono destinate a trasformare degli interessi in veri e propri diritti e che, quindi, portano ad investire con una valutazione, con un principio giuridico, delle situazioni di fatto, queste cose avvengono ad opera dello Stato, ad opera della intera collettività, ma guardata, considerata in modo diverso: non la collettività che gestisce propri interessi collettivi, ma la collettività che si raccoglie per esprimere i fondamentali giudizi sociali intorno a quello che è giusto o non giusto, intorno a quello che è realizzabile o, invece, evitabile nell’ambito della vita sociale. Cioè, gli uomini, componenti una collettività, si raccolgono insieme per ragioni diverse o si raccolgono insieme, congiungono i loro sforzi, per perseguire meglio insieme gli interessi comuni. Ed è tutta l’ampia sfera della amministrazione dello Stato, i soggetti, per così dire, coalizzati, messi insieme per tutelare meglio i loro interessi o, invece, i soggetti che compongono la collettività che si mettono insieme, che si ritrovano insieme per una cosa estremamente importante ed impegnativa, cioè per stabilire le regole in base alle quali si svolgerà la vita della collettività; le regole in base alle quali saranno riconoscibili come diritti, saranno ammissibili alla tutela del diritto, della società taluni interessi che nella concreta realtà sociale si pongono e sono interessi privati, ma sono anche degli interessi pubblici. Cioè, l’interesse pubblico, l’interesse di cui è portatrice la Pubblica Amministrazione, non ha una validità per definizione, per il fatto solo di essere quello un interesse della collettività; il fondamento della sua legittimità e della sua tutelabilità è, ancora una volta, da ricercare in un atteggiamento positivo della collettività nella sua espressione morale, cioè in quel momento nel quale i soggetti si raccolgono insieme non per tutelare interessi ma per comportarsi come legislatori, cioè per esprimere giudizi sovrani e validi intorno alla validità e perseguibilità degli interessi privati e pubblici che si riscontrano nella vita sociale.</p>

  <h2>70. (...Segue) b) Lo Stato come espressione normativa e il suo potere giuridico sovrano in materia penale</h2><p class="paragraph" data-counter="405" id="p-405">E, quindi, vi è, e noi lo conosciamo, un altro soggetto che partecipa al rapporto al quale dà vita la norma penale, e questo soggetto è un soggetto pubblico, è ancora lo Stato, ma non è lo Stato come titolare di interessi: è, invece, lo Stato come espressione normativa; è lo Stato come regolatore sovrano della vita sociale; è lo Stato che emana i comandi che si traducono in obblighi; è lo Stato che esprime i princìpi che si definiscono poi come diritti e, quindi, è lo Stato detentore di un potere che non è un potere di fatto ma è un potere giuridico; è lo Stato che ha la sovranità per sua definizione, sovranità giuridica generatrice delle situazioni di obbligo e di diritto che vi sono nella vita sociale.</p><p class="paragraph" data-counter="406" id="p-406">Ora, se noi assumiamo, come abbiamo detto, che dopo la violazione del diritto — e, forse, faremmo meglio a dire, per essere più chiari: <em>dopo il tentativo</em> di violare il diritto — perché ogni reato, sì, consuma un danno sociale, ma attenta, non vulnera, non comprime, non uccide il diritto — dopo questo, abbiamo ancora, in linea di principio, <em>intatto</em> il diritto dello Stato come titolare degli interessi sociali: intatta, quindi, la pretesa di vedere soddisfatto in qualche modo questo interesse; vediamo intatto il vincolo, l’obbligo del soggetto passivo del rapporto che evidentemente non si è sciolto, non si è liberato della sua obbligazione giuridica con la commissione del reato ne è rimasto, in certo modo, vincolato e abbiamo visto intatto, è vero — questo direi: più intatto che mai — il potere di comando, il potere di giudizio dello Stato, quello che investe di sé i diritti e gli obblighi nella vita sociale.</p><p class="paragraph" data-counter="407" id="p-407">Esiste, quindi, il potere giuridico, sovrano, dello Stato in materia penale, intangibile, esso pure, direi intangibile esso più che mai, più che ogni altro, di fronte alla concreta violazione del diritto.</p><p class="paragraph" data-counter="408" id="p-408">Chi può pensare che il potere di comando dello Stato, cioè la volontà dell’intera collettività di ritenere giusto un comportamento e ingiusto un altro, ammissibile e difendibile il primo e evitabile e condannabile il secondo, sia toccato, questo potere che riguarda la collettività, dall’atto singolo di ribellione del soggetto che si esprime nella commissione del reato?</p><p class="paragraph" data-counter="409" id="p-409">E allora, se la situazione è questa, cioè se è tutto come prima, se l’atteggiamento ribelle del soggetto ha potuto determinare una grande confusione, un grande disordine nella vita sociale, ma non ha potuto alternarne i princìpi, i criteri di giustizia, allora si tratta di vedere in qual modo in questa fase operano, si esprimono, le situazioni giuridiche per realizzare quelle finalità che evidentemente non sono state abbandonate, non sono venute meno se sussiste ancora un diritto, se sussiste ancora un obbligo dal quale il soggetto, malgrado il suo atto illecito, non è riuscito a svincolarsi; se sussiste, soprattutto, la posizione di potere, di giudizio e di comando dello Stato.</p>

  <h2>71. La realizzazione delle finalità del diritto nella seconda fase. Lo Stato come espressione della verità della vita sociale e di giudizi di valore. Lo Stato Sovrano come titolare del potere di obbedienza</h2><p class="paragraph" data-counter="410" id="p-410">Il problema è di vedere come le finalità del diritto continuano ad essere perseguite e realizzate in questa fase del diritto. E per quanto riguarda un modo di realizzazione di queste finalità intervengono degli elementi innovativi, [cioè] fermo restando che, in linea di principio, tutto è invariato, i valori sono quelli che erano all’inizio, intangibili ed intatti nei confronti della violazione intervenuta nel diritto. Si può, però, bene immaginare che gli strumenti di attuazione, il meccanismo di attuazione di queste finalità sia modificato proprio in considerazione di quello che è avvenuto.</p><p class="paragraph" data-counter="411" id="p-411">Che cosa è avvenuto? È avvenuto il venir meno di quell’affidamento che il diritto faceva al soggetto al quale aveva indirizzato in forma di obbligo la sua esigenza: “non uccidere”. Quello che è accaduto è che il soggetto ha ucciso, cioè che il soggetto non ha collaborato, che il soggetto non ha aderito, che non è stato. il collaboratore e il realizzatore che il diritto immaginava egli fosse, egli dovesse essere: questo è il fatto nuovo. Mentre il diritto ha puntato — nella prima fase di vita della norma — [ha puntato] tutto sulla buona volontà, sulla cooperazione, sulla adesione del soggetto, ecco il fatto nuovo: in questo momento il diritto, la organizzazione sociale, constata che della volontà del soggetto non si può fruire come di uno strumento volenteroso e libero di realizzazione della volontà, di attuazione dei giudizi di valore che sono propri del diritto. </p><p class="paragraph" data-counter="412" id="p-412">E, quindi, ferma restando l’esigenza di consacrare, di tutelare l’interesse sociale alla vita, nella specie che noi abbiamo qui richiamato, è necessario che il diritto si rivolga ad altri soggetti, si rivolga ad altre volontà sulle quali potere fare quell’affidamento che aveva fatto inizialmente nei confronti del soggetto, riscontrando la mancata collaborazione da parte di lui. E questo non può avvenire che nel trasferimento dell’onere di realizzare le finalità del diritto dalla sfera del soggetto alla sfera dello Stato, dalla sfera — vorrei dire: privata — del singolo, alla sfera della stessa organizzazione sociale. Quello che il singolo non ha voluto, o non ha saputo fare, dovrà fare, a questo punto, di per se stessa, la organizzazione sociale.</p><p class="paragraph" data-counter="413" id="p-413">E, quindi, i princìpi sono quelli; le valutazioni sono quelle; il diritto è quello; l’obbligo è quello, ma cambia il meccanismo di attuazione e questo vuol dire che di quella specie di <em>surrogato ideale della conservazione della vita</em> che è la pena contro l’omicidio — perché la pena contro l’omicida è il surrogato ideale, il fatto idealmente sostitutivo della integrità della vita, la riconsacrazione, nella forma possibile, della validità di questo bene — chi se ne occuperà, a chi il diritto si rivolgerà? Si rivolgerà allo Stato. Si rivolgerà allo Stato che dovrà riaffermare questo diritto; che dovrà riconsacrare questo bene. E sappiamo che ciò avviene nella forma della irrogazione di una pena, cioè avviene attraverso un modo di essere del soggetto colpevole; avviene nella forma di una limitazione sofferta della sua libertà, al fine di reintegrare il diritto, al fine di dichiarare il diritto. Cioè, questa limitazione mediante la quale il diritto rimprovera e condanna è <em>l'esaltazione del bene che il soggetto ha compromesso</em>.</p><p class="paragraph" data-counter="414" id="p-414">E questo, quindi, può avvenire solo attraverso lo Stato. Quale Stato? Quale Stato delle due incarnazioni dello Stato che lo vi ho presentato innanzi: lo Stato che ha interesse proprio, interesse che gestisce come amministrazione degli interessi comuni, o lo Stato che esprime la verità della vita sociale, cioè esprime giudizi di valore, espressione di sovranità e che dicono che cosa è vero, che cosa fare nella vita sociale? Mi pare evidente che il soggetto al quale è affidata la realizzazione pubblica e, quindi, sganciata dalla collaborazione del privato, il soggetto al quale si fa riferimento per riaffermare e per riconsacrare il diritto alla vita, sia non lo Stato come titolare di questo interesse, ma lo Stato come portatore dei supremi giudizi sociali nei quali si esprime la sua sovranità. Perché, se fosse altrimenti, questa sarebbe una forma di giustizia realizzata dalla parte offesa.</p><p class="paragraph" data-counter="415" id="p-415">Lasciamo per un momento da canto la circostanza che si tratta dello Stato portatore di interessi pubblici, di interessi comuni, ma noi abbiamo presupposto che questi interessi siano valutati, difesi, coperti dalla legge sovrana così come gli interessi privati. E se fosse il singolo, considerato parte lesa a farsi giustizia da sé al di fuori di ogni garanzia? Evidentemente questo non è possibile e, quindi, lo Stato al quale ci si riferisce come quello che assume su di sé, di fronte alla defezione del singolo, il compito di riaffermare la giustizia nella vita sociale, non è lo Stato come amministratore degli interessi comuni, ma lo Stato fornito del potere sovrano di giudicare e di dire la giustizia e, quindi, di punire. Ecco come spunta, a questo punto, quel diritto di punire, quella potestà sovrana riferita allo Stato, ma, appunto, allo Stato Sovrano, che è la potestà di punire, cioè quella capacità legittimata dalla norma che ha lo Stato di punire, il che vuol dire che non soltanto questo Stato è tanto forte quando è necessario per punire, ma vuol dire che esso ha tanta legittimazione giuridica, tanta capacità giuridica per cui la sua punizione non è la pressione del più forte ma è l’espressione dell’organo sovrano regolatore della vita collettiva.</p><p class="paragraph" data-counter="416" id="p-416">Qualche volta esaminando i due modi di essere dello Stato, si dice che lo Stato che era considerato titolare del diritto all’obbedienza diventa un titolare del diritto alla punizione, alla potestà di punire. No, non è così. Lo Stato non aveva un diritto all’obbedienza o lo aveva così come lo ha qualsiasi privato: il proprietario che vede tutelato il suo diritto è portatore, se volete, di un diritto all’obbedienza alla norma che difende la proprietà, ma il vero titolare del diritto, del diritto, del potere di comando — e, quindi, del potere di obbedienza — è, evidentemente, lo Stato Sovrano.</p><p class="paragraph" data-counter="417" id="p-417">Dall'altra parte c’è, certamente, un diritto dello Stato che non è il diritto a punire: è il diritto a chiedere la punizione, è il diritto a chiedere la tutela. Quindi, come in ogni campo, anche nel campo del diritto penale, il soggetto dell’interesse leso, non si fa giustizia da sé, non si fa giustizia da sé né nel campo civile, né nel campo penale, ma ha il diritto innegabile di chiedere allo Stato Sovrano di mettere in moto i meccanismi della sua sovranità per fare obbedire, per risarcire, per punire, cioè fare quello che è proprio dello Stato Sovrano, in un meccanismo che è evidentemente attivato dal soggetto il cui interesse è stato leso, il cui diritto è stato violato. E questo avviene in una forma particolare che cercherò di spiegarvi nella lezione di domani.</p>

  <h2>Capitolo Nono</h2>
  <h2>IL DIRITTO SOGGETTIVO ALLA PUNIZIONE E IL POTERE GIURIDICO PENALE DELLO STATO AMMINISTRAZIONE. LA PENA COME SOGGEZIONE GIURIDICA</h2>

  <p class="paragraph" data-counter="418" id="p-418">Sommario: 72. Gli strumenti adoperati per realizzare i fini del diritto. - 73. Le caratteristiche della giurisdizione: a) l'efficienza e l’ineluttabilità del diritto; b) l’obiettività e l’imparzialità nella ricerca della verità. La “discriminante” tra <em>attività giurisdizionale</em> e <em>attività amministrativa</em>. - 74. Le garanzie dell’attività giurisdizionale. Il contraddittorio come “dialettica delle parti” del processo destinata a far emergere la verità. I diritti della difesa e i rigorosi doveri che vincolano il giudice nella ricerca della verità. La potestà punitiva come compito dello Stato Sovrano e non dello Stato Amministrazione. - 75. L’azione penale. La disputa sulla figura del pubblico ministero: l’<em>attuale</em> tendenza ad attrarre la suddetta figura nella sfera del potere giurisdizionale. Non condivisione della suddetta tendenza e accettazione, sul piano dei princìpi, della figura del pubblico ministero come rappresentante, gerarchicamente non subordinato, dell’amministrazione dello Stato, avente la funzione di applicare in modo rigoroso e giusto la legge, sostenendo l’accusa nei limiti in cui l’accusa è giustificata, e non contro la verità. - 76. L’obbligatorietà dell’azione penale. Accenno ai casi (di rilevante contenuto politico) di limitazione dell’automatismo della obbligatorietà dell’azione penale. - 77. L’accertamento rigoroso della verità, l’obiettività e l’imparzialità, come condizioni essenziali per la realizzazione della giustizia. Lo Stato come soggetto della giurisdizione penale e la manifestazione della sua sovranità come dichiarazione volta a stabilire quello che è giusto e quello che è ingiusto. - 78. La funzione legislativa e la funzione giurisdizionale come espressioni della sovranità dello Stato volte a “dichiarare il diritto”. - 79. La sentenza come dichiarazione di <em>giuridicità</em> e di <em>antigiuridicità</em>, ad un tempo, del fatto sottoposto alla valutazione del giudice e come reiterazione del comando dello Stato volto a garantire la integrità degli interessi sociali. La pena come soggezione giuridica e come riaffermazione ideale dei valori tutelati dal diritto. - 80. Il potere sovrano <em>complementare</em> dello Stato che si esprime nella giurisdizione e il diritto soggettivo alla punizione dello Stato Amministrazione come “diritto alla esecuzione della pena”. - 81. Il soggetto attivo e il soggetto passivo nella relazione giuridica. - 82. La posizione di soggezione come situazione giuridica soggettiva.</p><p class="paragraph" data-counter="419" id="p-419">72. Gli strumenti adoperati per realizzare i fini del diritto<sup><a href="#moronote-18" id="moronote-ref-18">[XVIII]</a></sup></p><p class="paragraph" data-counter="420" id="p-420">Completata l’indagine che abbiamo fatto circa il processo di subiettivazione della norma penale, il passaggio cioè dal modo di essere <em>astratto</em> ed <em>oggettivo</em> della norma, al suo modo di essere <em>concreto</em> e <em>soggettivo</em>, cioè dalla sfera del diritto oggettivo alla sfera del diritto subiettivo, del diritto subiettivato della norma cioè diventata <em>patrimonio ideale dei soggetti</em>, verso i quali si concreta in forma di diritti e di obblighi, in forma di norma autorizzante e di norma [sanzionatrice].[<em>registrazione non chiara, parola non trascrivibile</em>]. Abbiamo visto questo svolgimento nella prima fase della norma penale; abbiamo visto, cioè, quali siano le situazioni soggettive nelle quali in concreto si esprime la norma nella fase nella quale essa tende ad influenzare in senso positivo, in senso sociale i comportamenti umani e abbiamo visto che queste situazioni sono un obbligo giuridico penale, di diritto soggettivo dello Stato, di potere giuridico sovrano dello Stato.</p><p class="paragraph" data-counter="421" id="p-421">Siamo poi passati alla seconda fase della norma, quando la violazione della legge è già intervenuta e si pone il problema del recupero della credibilità, il problema della compensazione ideale, mediante la pena, per il disordine verificatosi nella vita sociale. E di questo momento abbiamo descritto una fase, un momento, ma non tutto, perché ci siamo fermati, nell’ultima lezione al momento nel quale si constata che la soddisfazione, degli interessi sociali, la realizzazione degli equilibri sociali, la garanzia delle condizioni fondamentali della vita associata, non può essere affidata alla buona volontà dei soggetti obbligati, poiché proprio questa volontà ha fatto difetto e il reato si è consumato, dimostrando, appunto, che non si può contare sulla volenterosa collaborazione dei soggetti per la realizzazione dei fini del diritto: una società, cioè, ordinata. E allora abbiamo detto: poiché esiste una esigenza inderogabile che il diritto si faccia valere, che il diritto raggiunga comunque i suoi traguardi, attui le sue finalità, ecco, a questo punto, in luogo della volenterosa collaborazione dei soggetti, per la quale si è registrato un fallimento, vi è il ricorso ad una iniziativa dello Stato e, abbiamo precisato, ad una iniziativa dello Stato Sovrano, che realizza con propri mezzi, per proprio conto, quelle finalità di ordine prima affidate alla buona volontà dei soggetti che si è riscontrata [<em>registrazione non chiara, parola non trascrivibile</em>].</p><p class="paragraph" data-counter="422" id="p-422">E questo vale per tutti i rami del diritto, ma vale anche e significativamente per il campo penale.</p><p class="paragraph" data-counter="423" id="p-423">Cioè, in qualsiasi ramo del diritto, di fronte ad una situazione irregolare, si mettono in opera dei meccanismi, dei meccanismi sociali attraverso i quali si possono egualmente realizzare, con modalità varie, i fini del diritto. Cioè, è nell’essenza del fenomeno giuridico che, dopo di avere fatto affidamento sulla volontà individuale, il potere sociale, constatando che questa volontà non collabora, si affida a mezzi propri per realizzare gli obiettivi.</p><p class="paragraph" data-counter="424" id="p-424">Naturalmente, questo concetto implica alcuni rilievi, e uno è quello relativo all’efficienza degli strumenti adoperati per realizzare i fini del diritto.</p><p class="paragraph" data-counter="425" id="p-425">Evidentemente, dopo il fallimento del ricorso alla volontà individuale, il potere sociale non può esporsi ad un altro insuccesso e, quindi, deve adoperare mezzi efficaci per raggiungere i fini; si rivolge, perciò, a delle volontà normalmente più docili, più pronte che non sia la volontà del soggetto che ha propri interessi da difendere: si rivolge alla volontà di gestori di servizi pubblici, nel senso largo della espressione, si rivolge, cioè, a degli organi dello Stato. E si rivolge specificatamente agli organi della giurisdizione perché essi, appunto, facciano giustizia, perché essi intervengano con immediatezza, con rigore, al di fuori di ogni discrezionalità, perché l’intervento della giurisdizione è un <em>intervento obbligatorio</em> — quando esso venga richiesto — e porta così il potere sociale a sostegno del diritto, della causa del diritto, della causa della giustizia, direi tutta la forza e tutta la intransigenza che sono proprie dello Stato. Porta la forza, evidentemente la forza dello Stato, la forza della collettività: il potere statale è di gran lunga più vigoroso, più efficiente, per raggiungere dei fini di ordine al servizio dei quali esso sia posto, che non sia la forza di una singola persona.</p><p class="paragraph" data-counter="426" id="p-426">Quindi a realizzare il diritto interviene, in luogo della volontà recalcitrante del singolo individuo, la volontà ferma e sicura della <em>forza inderogabile</em> della collettività sociale, la quale non ha normalmente le oscillazioni, le incertezze, le deficienze che abbiamo potuto riscontrare in taluni casi — quelli nei quali si commette reato— nella volontà individuale.</p><p class="paragraph" data-counter="427" id="p-427">È la volontà del potere sociale una volontà intransigente, una volontà decisa, una volontà, quindi, che non rischia di bloccarsi come la volontà individuale di fronte a delle considerazioni di opportunità o di interesse. Ma naturalmente non è che sia in assoluto garantito questo intervento dello Stato, cioè intervento degli organi dello Stato: potrebbe anche taluno di essi sottrarsi ai propri doveri e questo costituirebbe, di per sé, un reato, una omissione riprovevole di atti dovuti da parte del soggetto pubblico al quale sia stata deferita la funzione di surrogarsi al soggetto singolo nel garantire l’attuazione delle finalità del diritto.</p><p class="paragraph" data-counter="428" id="p-428">Ma, evidentemente, l’ipotesi del giudice, il quale in tutto o in parte si sottragga all’adempimento del proprio compito, allo svolgimento della sua funzione, è una ipotesi assolutamente eccezionale che non va, quindi, a questo punto, considerata: quello che viene in evidenza è la contrapposizione tra la incerta, debole, esitante volontà individuale e la ferma volontà del potere sociale che opera attraverso meccanismi pubblici, che opera, nella specie, attraverso la iniziativa del giudice.</p>

  <h2>73. Le caratteristiche della giurisdizione: a) l’efficienza e l’ineluttabilità del diritto; b) l’obiettività e l’imparzialità nella ricerca della verità. La “discriminante” tra attività giurisdizionale e attività amministrativa</h2>

  <p class="paragraph" data-counter="429" id="p-429">Quindi, una caratteristica, la prima di questo modo del diritto di far fronte alle proprie responsabilità, è la caratteristica della efficienza e, quindi, della ineluttabilità: non si resiste al diritto, non si resiste al potere sociale impegnato nel difendere la causa, al diritto che sia stata messo in forse dalla cattiva volontà individuale.</p><p class="paragraph" data-counter="430" id="p-430">Ma vi è un’altra caratteristica che io credo sia opportuno sottolineare, perché essa è veramente tipica, ed è la caratteristica della <em>obiettività</em>, la caratteristica della <em>imparzialità</em>, direi dell'<em>animo sgombro </em>nel potere sociale di ogni debolezza, di ogni compiacenza come di ogni prevenzione nei confronti del soggetto al quale, o in relazione al quale, si deve rendere giustizia. E questa è la caratteristica più tipica della giurisdizione. Se vogliamo, anzi, contrassegnare — come forse faremo in seguito — sotto un altro profilo, la caratteristica propria dell’attività giurisdizionale nei confronti dell’attività amministrativa, questa qualificazione è la qualificazione dell’assoluto rigore, della assoluta <em>obiettività</em>, dell’assoluto scrupolo con il quale si muove l’organo dello Stato investito della funzione giurisdizionale nella <em>ricerca della verità</em>, della verità dei fatti, nell’accertamento, sicuro, degli autori dei fatti lamentati, nella conseguente dichiarazione di responsabilità e affibiazione della sanzione che sia commisurata con ogni obiettività alla gravità dei fatti ed alla personalità del soggetto.</p><p class="paragraph" data-counter="431" id="p-431">E qui è la prima — c’è una ragione più profonda, una ragione di sistema, ma in questa considerazione c’è la prima grande — discriminante tra l’attività giurisdizionale e l’attività amministrativa, benché queste due attività facciano capo l’una e l’altra allo Stato, siano poste in essere, cioè, non da soggetti singoli, in vista di propri interessi, ma da soggetti pubblici: da soggetti che operano non per sé ma per gli altri, che gestiscono non interessi propri ma interessi altrui, interessi della collettività. Questo avviene nell’uno e nell’altro caso: anche un pubblico funzionario che prende una decisione, che fa o nega una concessione, che attribuisce determinate possibilità o le nega al soggetto, opera come organo pubblico, quindi in condizioni di obiettività.</p><p class="paragraph" data-counter="432" id="p-432">Ma l’obiettività in senso istituzionale è l’obiettività che si riscontra nella giurisdizione laddove, appunto, si tratta di dichiarare il diritto, laddove si tratta, cioè, non di <em>vivere il diritto</em>, come avviene nell’attività amministrativa, ma di <em>applicare il diritto</em> ad una situazione, che attende di essere definita giuridicamente. Quale è la situazione? La situazione è, appunto, irregolare, nella quale si trova il soggetto che ha compiuto la violazione giuridica: quella situazione irregolare che merita una rettifica, merita un intervento da parte del potere sociale, merita una pena che però deve essere giustificata attraverso un accertamento rigoroso delle responsabilità e delle responsabilità personali.</p>

  <h2>74. Le garanzie dell’attività giurisdizionale. Il contraddittorio come “dialettica delle parti?’ del processo destinata a far emergere la verità. I diritti della difesa e i rigorosi doveri che vincolano il giudice nella ricerca della verità. La potestà punitiva come compito dello Stato Sovrano e non dello Stato Amministrazione</h2>

  <p class="paragraph" data-counter="433" id="p-433">Per questo, l’attività giurisdizionale, espressione della sovranità, della sovranità piena dello Stato è circondata da una serie di garanzie che si estrinsecano in procedure rigorose. Nulla è affidato all’arbitrio dei soggetti — i giudici — nei quali questa potestà sovrana di dichiarare il diritto nel caso concreto si incarna. Tutto è regolato da una procedura — voi sapete che esiste una procedura penale, come una procedura civile — cioè un <em>rigoroso ordinamento</em> nel quale sono definite le competenze dei giudici che vanno rigorosamente rispettate, i modi per assicurare quello che si chiama il <em>contraddittorio</em>, cioè la dialettica delle parti, quella dialettica delle parti nel processo che è destinata a fare emergere la verità.</p><p class="paragraph" data-counter="434" id="p-434">E vi sono rigorosi diritti garantiti ai fini della propria difesa, cioè dell’obiettivo accertamento della verità, e rigorose norme, rigorosi doveri, che vincolano il giudice nella sua ricerca della verità dei fatti, della identità dei colpevoli, della fissazione delle loro responsabilità.</p><p class="paragraph" data-counter="435" id="p-435">E quindi risulta, questa attività, la più sicura, la più capace di garantire i soggetti, i quali sono coinvolti in questa grande vicenda che è la vicenda della violazione dell’ordine e delle conseguenti gravi responsabilità. Quindi, si comprende che lo Stato non si faccia ragione da sé: vale per lo Stato quello che vale per qualsiasi soggetto di fronte al torto subito, di fronte al torto lamentato. Non si reagisce arbitrariamente: non solo non può reagire arbitrariamente facendosi giustizia da sé il soggetto singolo, ma non può farlo neppure lo Stato, neppure l’amministrazione dello Stato, titolare, come sapete, di quegli interessi pubblici nei quali si realizzano le condizioni di esistenza, di stabilità essenziali della vita sociale.</p><p class="paragraph" data-counter="436" id="p-436">E, quindi, non è lo Stato come amministrazione — e, quindi, come punto di imputazione degli interessi sociali — che reagisce al singolo direttamente; non è questo Stato che applica la pena: la applicazione della pena, come ogni dichiarazione di diritto, come ogni definizione della posizione del soggetto, nell’ambìto della vita sociale, è compito non dei singoli — sia pure tra i singoli includendo lo Stato come amministrazione — ma è compito dello Stato Sovrano, di quello Stato investito della <em>potestà di comandare</em>, indirizzando la vita sociale, e della <em>potestà sovrana di punire</em>, rettificando, attraverso l’accertamento delle responsabilità e l'applicazione della pena, il corso sbagliato che le cose hanno preso per la cattiva volontà del soggetto.</p><p class="paragraph" data-counter="437" id="p-437">E, quindi, anche nel diritto penale, tutto quello che può fare il soggetto — in questo caso soggetto pubblico, lo Stato — che abbia subito il torto, è di attivare con una propria iniziativa il potere di punire dello Stato; il che vuol dire, necessariamente, il potere dello Stato Sovrano di accertare <em>processualmente</em> l’esistenza delle condizioni le quali giustificano ed impongono la punizione.</p><p class="paragraph" data-counter="438" id="p-438">Quindi non si tratta di una iniziativa diretta a punire, che sarebbe puramente e semplicemente una vendetta inammissibile, ma si tratta della iniziativa rivolta ad aprire un processo che si concluda con una punizione.</p>

  <h2>75. L’azione penale. La disputa sulla figura del pubblico ministero: l’attuale tendenza ad attrarre la suddetta figura nella sfera del potere giurisdizionale. Non condivisione della suddetta tendenza e accettazione, sul piano dei princìpi, della figura del pubblico ministero come rappresentante, gerarchicamente non subordinato, dell’amministrazione dello Stato, avente la funzione di applicare in modo rigoroso e giusto la legge, sostenendo l’accusa nei limiti in cui l’accusa è giustificata, e non contro la verità</h2>

  <p class="paragraph" data-counter="439" id="p-439">È questo l’atto attraverso il quale si mette in moto il processo. Si vanno, cioè, esplicando quelle attività di accertamento, di coordinamento logico, di interpretazione della legge, di interpretazione del fatto, di collegamento tra legge e fatto: queste attività costituiscono la materia del processo penale, e sono, evidentemente, rigorosamente regolate dalla legge.</p><p class="paragraph" data-counter="440" id="p-440">Il punto di partenza di questo, del quale non si può fare a meno, è quella che si chiama l’<em>azione penale </em>che fa, del resto, riscontro alla azione che si presenta in ogni ramo del diritto. Il creditore insoddisfatto per la mancata soddisfazione del suo credito, non si fa giustizia da sé: si rivolge al giudice con una azione, cioè ne domanda l’intervento. E in maniera non dissimile si comporta lo Stato titolare degli interessi pubblici, in quanto anch’esso, con una azione, si rivolge allo Stato Sovrano, si rivolge allo Stato come giurisdizione per ottenere l’<em>accertamento</em> <em>della verità</em> e la <em>giusta applicazione della pena</em>. E questa azione è quella svolta da quel particolare ufficio che si chiama il pubblico ministero, il promotore dell’azione penale, il sostenitore dell’accusa o, come più propriamente si può dire, <em>colui che prende l’iniziativa costante della applicazione della legge penale</em>, della gravità, della consistenza che a suo giudizio sono da riscontrare e da rispettare. E questo è, certamente, un organo che entra nel meccanismo della giurisdizione, e vi entra in una posizione particolare. Cioè vi entra come richiedente, come promovente: non spetta a lui decidere, non spetta a lui emanare la sentenza, non spetta a lui accertare la verità; in certo senso, per certi aspetti è — si può dire — come una parte, come un avvocato, sia pure avvocato non a difesa del singolo ma avvocato a tutela dello Stato titolare e gestore degli interessi penalmente protetti.</p><p class="paragraph" data-counter="441" id="p-441">E da qui una grande disputa che non è ancora finita. Cioè, se il pubblico ministero — promotore dell’azione penale, investito di alcuni poteri istruttori, nei casi, come avrete saputo, della istruzione sommaria, chiamato a fare almeno alcuni accertamenti che gli permettano di mettere in moto il processo — [si domanda se il pubblico ministero] sia un <em>organo del potere esecutivo</em>, un organo dello Stato Amministrazione, un organo rappresentante gli interessi la cui violazione viene lamentata o se sia, invece, un <em>organo dialettico della giurisdizione</em>, in una sorta di sdoppiamento delle parti tendente a rendere possibile un approfondito e sicuro accertamento della verità. Come se, cioè, nel processo, di fronte al giudice, che rappresenta la sovranità che deve dire l’ultima parola e di fronte alla parte, che si difende, vi sia una parte, dialetticamente distinta, che normalmente si contrappone alla difesa e consente al giudice di decidere nel giudizio bilanciato che egli esprime tra le ragioni dell’accusa e le ragioni della difesa: le ragioni del soggetto il cui interesse è stato manomesso — lo Stato come amministrazione — e l’interesse, anch’esso tutelabile e tutelato, di libertà del soggetto accusato, il quale ha almeno diritto di non essere condannato senza che vi siano prove sicure a suo carico che ne determinino e fissino la responsabilità.</p><p class="paragraph" data-counter="442" id="p-442">Evidentemente, nell’attuale momento storico, il pubblico ministero tende ad essere attratto nella sfera del potere giurisdizionale ed apparire come una <em>parte del processo</em>, come un organo la cui natura, la cui funzione è di <em>collaborare dialetticamente nella ricerca della verità</em>.</p><p class="paragraph" data-counter="443" id="p-443">Ma a me pare che sul piano dei princìpi, sul piano della logica delle situazioni, il pubblico ministero che domanda il processo, che attiva il processo, con il proponimento dell’azione penale, sia espressione degli interessi violati e, quindi, sia il portatore non subordinato gerarchicamente, certamente, ma il rappresentante dell’amministrazione dello Stato, portatrice degli interessi in gioco. E questa amministrazione dello Stato [che] non si può fare, come abbiamo detto, giustizia da sé, ma che è logico si difenda accanitamente, portando avanti la sua richiesta di punizione, attraverso un proprio organo che attiva il processo, che domanda il processo, che segue il processo sostenendo, come si suol dire, la pubblica accusa — come sarebbe più esatto dire: sostenendo <em>l’applicazione rigorosa e giusta della legge</em> e, quindi, sostenendo l’accusa — quando l’accusa sia giustificata ma non sostenendola arbitrariamente. Perché si dà il caso che il pubblico ministero invece di chiedere una condanna, chiede invece l’assoluzione, che è del tutto comprensibile, perché egli evidentemente sostiene l’accusa nei limiti in cui l’accusa è giustificata, non la sostiene al di là dei limiti, cioè non la sostiene contro la verità.</p>

  <h2>76. L’obbligatorietà dell’azione penale. Accenno ai casi (di rilevante contenuto politico) di limitazione dell’automatismo della obbligatorietà dell’azione penale</h2>

  <p class="paragraph" data-counter="444" id="p-444">E, quindi, vediamo il processo snodarsi. Potreste domandare: “e se il pubblico ministero rinunciasse all’esercizio, come si dice, dell’azione penale? Se non chiedesse di accertare rigorosamente la verità, se si astenesse, cioè, dall’attivare il processo con il promuovimento dell’azione penale?”.</p><p class="paragraph" data-counter="445" id="p-445">Nessun creditore rimasto insoddisfatto è obbligato a rivolgersi alla giustizia per conseguire la soluzione del debito: questo è proprio del diritto privato nel quale gli interessi sono tutelati, e sono rigorosamente tutelati, sempre a patto che il soggetto interessato lo voglia. Se egli invece fosse disattento, incurante dei propri interessi, la tutela giuridica non scatterebbe perché intanto essa esiste nell’ambito del diritto privato, in quanto vi sia affermato un interesse ad ottenere la tutela giuridica. Sappiate che è possibile che questo schema sia riportabile nell’ambito del diritto penale, poiché noi sappiamo che il diritto penale è diritto pubblico; poiché noi sappiamo che gli interessi dei quali si tratta sono interessi non dei singoli o, possiamo dire — in alcuni casi — non più dei singoli: sono interessi di tutti, sono interessi dello Stato e, quindi, lo Stato, lo Stato come amministrazione, non ha, certamente, tra i suoi poteri quello di scegliere se perseguire, o meno, la commissione di un reato; se dare, o meno, un seguito all’atto di ingiustizia commesso dal singolo con la commissione del reato.</p><p class="paragraph" data-counter="446" id="p-446">Vi sono dei casi, ben definiti, ben delimitati, nei quali questo potere-dovere di muovere il processo è condizionato a delle manifestazioni di volontà, in alcuni casi, come vedremo, alla manifestazione della volontà dei privati offesi, dei singoli offesi: quando, cioè, è richiesta una <em>querela</em>, una manifestazione della volontà del singolo che, ove manchi, serve a bloccare, per un insufficiente interesse pubblico, la volontà e l’iniziativa del pubblico ministero; o in materia di ingiuria, per esempio, dove non si procede se non su querela della persona offesa, la quale può preferire, in alcuni casi, di non esporsi alla cattiva dialettica di un procedimento per ingiurie, o diffamazioni piuttosto che subire l’offesa ricevuta; o nei casi nei quali è competenza del Ministro della Giustizia di concedere una sorta di autorizzazione a procedere, come per determinati tipi di reati. In questi giorni il reato di vilipendio del Capo dello Stato [<em>registrazione non chiara, parola non trascrivibile</em>] è stato bloccato dalla mancata autorizzazione da parte del Ministro della Giustizia, cioè laddove vi è un contenuto politico rilevante che induce a mettere un freno all’ automatismo dell’azione penale.</p><p class="paragraph" data-counter="447" id="p-447">Ma al di fuori di questi casi, proprio perché siamo nel diritto pubblico, non può immaginarsi che automatismo; non può che immaginarsi una rigorosa <em>obbligatorietà</em> dell’esercizio dell’azione penale. E, infatti, è stabilito costituzionalmente che l’<em>azione penale è obbligatoria</em>, cioè che essa non risponde ad una valutazione di opportunità, ad una valutazione discrezionale del pubblico ministero e, quindi, dello Stato come amministrazione che egli rappresenta, ma risponde ad un dovere funzionale. Cioè: se il procedimento penale non si muove nella sfera propria della giurisdizione, si muove necessariamente, perché l'iniziativa della richiesta di punire non è un diritto ma è un dovere; cioè, non è soltanto un diritto, non è soltanto un potere, ma è un dovere dell’ufficio del pubblico ministero al quale questo compito è affidato. E quindi, da quel momento innanzi si svolge il processo che è incominciato con l’esercizio dell’azione penale, si svolge con la costante presenza del soggetto che tutela l’interesse compromesso dal reato, si esprime normalmente nella richiesta della giusta punizione, si conclude con l’emissione di una sentenza con la quale il potere sovrano, il potere giurisdizionale accertati i fatti, dichiara il diritto, cioè, irroga la pena al soggetto che l’ha meritata.</p><p class="paragraph" data-counter="448" id="p-448">Questo giustifica qualche altro chiarimento che faremo nella prossima lezione.</p>

  <h2>77. L'accertamento rigoroso della verità, l’obiettività e l’imparzialità, come condizioni essenziali per la realizzazione della giustizia. Lo Stato come soggetto della giurisdizione penale e la manifestazione della sua sovranità come dichiarazione volta a stabilire quello che è giusto e quello che è ingiusto<sup><a href="#moronote-19" id="moronote-ref-19">[XIX]</a></sup></h2>

  <p class="paragraph" data-counter="449" id="p-449">Volevo, innanzi tutto, completare quello che abbiamo detto nelle lezioni precedenti circa il processo di subiettivazione della norma penale. </p><p class="paragraph" data-counter="450" id="p-450">Mi pare che siamo giunti ad esaminare questo fenomeno fino al punto nel quale lo Stato, titolare portatore degli interessi da tutelare nella vita sociale, di fronte al fatto della violazione e della commissione del reato, richiede l’intervento dello Stato Sovrano, cioè dello Stato che si esprime nella giurisdizione e che è il solo competente a dichiarare il diritto e, quindi, a stabilire il significato giuridico, significato giuridico negativo, dei fatti che vengono a ledere gli interessi penalmente protetti.</p><p class="paragraph" data-counter="451" id="p-451">Quindi, come ricorderete, abbiamo detto che nel diritto in generale e nel diritto penale in particolare, non ci si fa giustizia da sé, quindi -:non c’è una reazione diretta del soggetto il cui interesse è stato colpito, ma si segue la via del ricorso agli organi competenti dello Stato, dello Stato Sovrano, dello Stato come giurisdizione, affinché essi reagiscano al fatto illecito; reagiscano con un approfondimento, con un accertamento rigoroso della verità, reagiscano con una obiettività, con una imparzialità: sono tutte condizioni essenziali perché si possa parlare di giustizia. La reazione del titolare dell’interesse offeso verrebbe o sarebbe sospettata di essere una reazione passionale, mentre una reazione misurata, controllata, rigorosamente disciplinata degli organi della sovranità giuridica dello Stato, una reazione di questo tipo, ha appunto quei caratteri di obiettività che la giustizia deve avere.</p><p class="paragraph" data-counter="452" id="p-452">Quindi, due sottolineature: una volta intervenuta la violazione del diritto, l’attuazione del diritto è compito dello Stato, non è più compito del soggetto al quale innanzi ci si rivolgeva con una richiesta di collaborazione, con un obbligo che lui non ha adempiuto, e questo intervento dello Stato è rigorosamente disciplinato dalla legge e si mette in moto questo processo di attuazione della giustizia, cioè di condanna del soggetto, mediante una azione chiamata, appunto, così: una <em>azione giudiziaria</em>, una manifestazione di volontà diretta ad investire l’organo sovrano dello Stato della conoscenza dei fatti affinché sia stabilita la consistenza dei fatti, la loro qualità, la loro soggettività, sì da potere infliggere una pena adeguata.</p><p class="paragraph" data-counter="453" id="p-453">Vi ho anche rilevato che, trattandosi di un interesse pubblico, quale è sempre quello — salvo alcune eccezioni — [quale è sempre quello] che si presenta nel diritto penale, questa iniziativa rivolta a mettere in movimento la funzione giurisdizionale dello Stato, cioè quella che accerta i fatti e dice — in relazione a questo accertamento — il diritto non è una semplice facoltà che può essere esercitata o meno, ma è per il titolare della azione un dovere. Mentre nel campo del diritto privato è lecito rinunziare alla tutela dei propri interessi non rivolgendosi al giudice, invece nel campo del diritto penale, come tipico diritto pubblico, l’azione che investe il giudice ai fini della punizione del reato, è una attività obbligatoria. Lo dice la nostra stessa Costituzione: <em>l’esercizio dell’azione penale è obbligatorio</em>.</p><p class="paragraph" data-counter="454" id="p-454">Quindi, il meccanismo — il soggetto interessato che propone la sua doglianza al potere sovrano dello Stato — rimane immutato, ma avendo presente che si tratta non di una libera scelta del soggetto, ma di una sua <em>obbligazione</em>: egli <em>deve</em> esercitare l’azione penale. E questo vuol dire che tutte le volte che un interesse penalmente protetto è violato, il meccanismo della punizione si mette in moto non automaticamente, perché occorre sempre la richiesta dello Stato offeso, ma si mette in moto sicuramente perché questa richiesta è <em>obbligatoria</em> e non facoltativa.</p><p class="paragraph" data-counter="455" id="p-455">Quindi, il soggetto della giurisdizione penale, cioè lo Stato che dichiara il diritto, si esprime come tipica “manifestazione della sovranità”, intendendo per “manifestazione della sovranità”, <em>una suprema e non controvertibile dichiarazione di quello che è giusto e di quello che è ingiusto, di quello che è tutelabile e di quello che non è, invece, tutelabile nell’ambito della vita sociale</em>.</p><p class="paragraph" data-counter="456" id="p-456">Cioè, c’è una affinità, come poi vedremo meglio, tra la funzione giurisdizionale e la funzione legislativa.</p>

  <h2>78. La funzione legislativa e la funzione giurisdizionale come espressioni della sovranità dello Stato volte a “dichiarare il diritto”</h2>

  <p class="paragraph" data-counter="457" id="p-457">Tipica espressione della sovranità è la dichiarazione di quello che è il diritto, cioè di quello che è ammissibile e tutelabile nell’ambito della vita sociale; tipica e correlativa espressione della sovranità è la <em>dichiarazione giudiziale</em>, cioè la dichiarazione in una concreta situazione della vita sociale, di quello che è giusto, di quello che è diritto in quelle circostanze.</p><p class="paragraph" data-counter="458" id="p-458">Cioè, noi possiamo distinguere la sfera dell’azione sia del singolo, sia dei soggetti collettivi come, appunto, lo Stato: l’azione che si compie sotto la legge, sotto l’egida della legge, e la posizione che esprime la legge o esprime nella sentenza giudiziale il diritto, cioè la legge stessa nella situazione concreta.</p><p class="paragraph" data-counter="459" id="p-459">Quindi, in un giudizio — che è l’espressione di questo movimento rivolto alla difesa contro l’ingiustizia — il giudice rappresenta la sovranità dello Stato; il giudice è chiamato, con tutte le garanzie della obiettività, a dichiarare la legge, a dichiarare qual è la legge valida, qual è la legge che qualifica la situazione la quale è oggetto del giudizio. E, quindi, se siamo di fronte — come siamo di fronte, nel diritto penale — ad un reato, si tratta di vedere se un reato realmente esiste e se questo reato è riconducibile alla persona la quale è accusata di averlo commesso, sì da potere concludere dichiarando qual è la legge valida per quella situazione: cioè, la legge incriminatrice o — no, invece — non la legge incriminatrice. La legge incriminatrice: [a)] se si riconosce che un reato esiste in conformità di una previsione della legge, che il soggetto lo ha commesso, allora la legge è valida per quella situazione, è la legge che incrimina quel fatto come reato e ne fa derivare come conseguenza la pena; [b)] se, invece, il fatto si riscontra nell’accertamento difforme, se non vi è coincidenza tra il fatto presentato — il fatto lamentato — e la norma di legge, ovvero, il fatto esiste ma non è aggiudicabile a quel soggetto — quindi la situazione è diversa da quella che la legge prevede — allora la legge, il diritto valido per quella situazione, non è la legge, non è il diritto incriminatore, quindi, non abbiamo una situazione di reato.</p><p class="paragraph" data-counter="460" id="p-460">Ecco, nel campo della giurisdizione penale, che cosa è chiamato a fare il giudice: è chiamato a <em>dichiarare sovranamente</em>, senza più contestazioni. Questo è importante, perché quando il giudice ha parlato — nelle varie istanze del procedimento, evidentemente, [ma quando il giudice ha parlato] si può dire che la causa è decisa: cioè, quale sia il diritto in questa situazione, quale sia la volontà sovrana della collettività in quella situazione, è stato definito. Quindi, la giurisdizione come dichiarazione del diritto: quel carattere conclusivo, definitivo che ha la espressione della sovranità.</p><p class="paragraph" data-counter="461" id="p-461">Come la legge <em>in astratto</em> dice, senza più contestazione, che cosa secondo l’intuizione della collettività è giusto, così la sentenza <em>in concreto</em> — cioè non più in astratto, ma la sentenza <em>in concreto</em> — dichiara, essa pure, in modo definitivo, che cosa è il diritto, quindi qual è la volontà della collettività sovrana in quella situazione.</p><p class="paragraph" data-counter="462" id="p-462">[Naturalmente] dovendo raggiungere questo risultato così impegnativo, così importante (perché è in gioco la personalità del soggetto, la sua libertà o, invece, la sua soggezione alle misure restrittive del diritto), dovendo giungere a questa conclusione, cioè di dichiarare in modo definitivo, in una situazione data, qual è il punto di vista della collettività sovrana, è evidente che questo processo di accertamento, che nella sua fase finale è una dichiarazione definitiva sul diritto e sulla giustizia, sia circondato da un gran numero di <em>cautele</em>, di <em>forme</em>, di <em>procedure</em> — quelle procedure che, appunto, voi sommariamente studiate nel breve corso di procedura penale — ossia un insieme di <em>regole di accertamento della verità</em>, tutte caratterizzate dall’estrema obiettività della funzione giurisdizionale e, quindi, caratterizzate da una dialettica processuale, dal continuo contrapporsi, appunto: il dialettico di <em>tesi contro tesi</em>, di <em>verità contro verità</em>, in modo da consentire al giudice di pervenire, nel confronto delle diverse opinioni, a quell’accertamento della verità che ha per sé la presunzione di essere la verità senz'altro, di essere la manifestazione del punto di vista dello Stato Sovrano di una giustizia nelle relazioni sociali.</p>

  <h2>79. La sentenza come dichiarazione di giuridicità e di antigiuridicità, ad un tempo, del fatto sottoposto alla valutazione del giudice e come reiterazione del comando dello Stato volto a garantire la integrità degli interessi sociali. La pena come soggezione giuridica e come riaffermazione ideale dei valori tutelati dal diritto</h2>

  <p class="paragraph" data-counter="463" id="p-463">E questo, nel campo del diritto penale, si esprime, appunto, in una condanna, in una dichiarazione, se volete, ad un tempo di <em>giuridicità</em> e di <em>antigiuridicità</em> della situazione sottoposta alla valutazione del giudice. E non è un gioco di parole, perché la sentenza dichiara che quel fatto è così strutturato ed ha nel soggetto al quale si riferisce le caratteristiche del reato, cioè è un fatto giuridico, cioè è un fatto che ha dei riflessi, delle reazioni, delle conseguenze giuridiche che noi sappiamo essere la pena. Ma è, al tempo stesso, un <em>fatto antigiuridico</em> perché la <em>sua giuridicità</em>, il suo provocare delle reazioni nel mondo del diritto è conforme alla natura <em>sua</em> di violazione degli interessi e dei princìpi regolatori della vita sociale.</p><p class="paragraph" data-counter="464" id="p-464">Cioè, una sentenza dichiara un fatto reato, cioè lo dichiara giuridico e ne definisce le conseguenze giuridiche — quelle per le quali esso è, appunto, giuridico, la pena — e lo definisce come tale in ragione della sua opposizione alle regole della convivenza e alla integrità degli interessi sociali che debbono essere protetti. E questo dichiarare la <em>giuridicità del reato</em>, che è un fatto giuridico con conseguenze giuridiche sulla base della sua contraddittorietà al diritto, vuol dire la irrogazione di una pena; comporta quel rimprovero sociale e determina quella restrizione, limitazione dei diritti di libertà del soggetto che sono ammissibili, ed anzi obbligati, sempre e solo che vi sia un reato, sempre e solo che vi sia da trarre da una situazione quella conseguenza giuridica che è la irrogazione della pena con le limitazioni che essa comporta.</p><p class="paragraph" data-counter="465" id="p-465">E allora, a questo punto, possiamo domandarci che cosa è avvenuto in questo movimento, di quel sistema di diritti e di obblighi che abbiamo detto sussistere sin dall’inizio, quel sistema di diritti e di obblighi nei quali inevitabilmente si esprime, si concreta la norma giuridica penale, che abbiamo detto non è, se non idealmente, astrattamente obiettiva, ma è concretamente subiettiva, cioè si esprime in diritti ed obblighi e poteri dei soggetti dei rapporti della vita sociale.</p><p class="paragraph" data-counter="466" id="p-466">E vi ricordate che noi abbiamo detto che c’è un potere sovrano dello Stato in materia penale e lo abbiamo identificato, all’inizio del processo di subiettivazione della norma penale, [lo abbiamo identificato] con il comando penalmente presidiato, il comando penalmente sanzionato, rivolto dal potere sociale sovrano ai singoli, affinché essi tengano un comportamento rispettoso dell’equilibrio degli interessi consacrati della vita sociale. E, quindi, abbiamo un potere, cioè uno Stato, che comanda, uno Stato che esige qualcosa; ecco, possiamo domandarci, a questo punto, al <em>punto terminale</em> del processo di subiettivazione, che ne è di questo diritto? E possiamo, credo, agevolmente rispondere sulla base delle osservazioni che avevamo fatto sin qui, che questo potere sovrano dello Stato, questo comando dello Stato rivolto a che siano tutelati alcuni interessi importanti per la vita sociale, esiste ancora e si esprime, appunto, nella sentenza di cui abbiamo parlato, in quella dichiarazione del diritto: che cos’è altro se non un comando — questa volta un comando concreto — rivolto alla tutela di quell’interesse in gioco che il reato ha cercato, appunto, di manomettere? Che cosa è una sentenza che irroga una pena, se non una reiterazione del comando dello Stato rivolto a garantire la integrità degli interessi sociali prescelti dal diritto penale? Mi direte: “ma questo interesse, l’interesse della vita, è stato, purtroppo, manomesso, definitivamente manomesso, sul piano concreto dalla commissione del reato”. Noi rispondiamo che esso è stato, sì, manomesso sul piano concreto, ma che sul piano ideale, cioè sul piano dei valori sociali, esso è sempre esistente, esso è sempre valido, tanto vero che a presidiarlo interviene una pena. Cioè la condanna, comportando una pena — una restrizione del soggetto che ha leso il bene della vita — comporta come un <em>far rivivere idealmente il diritto</em>. Questa è la funzione del diritto: cioè, anche quando in concreto il diritto soggettivo non è storicamente restaurabile, esso è sempre idealmente affermato e la pena che viene irrogata è il modo attraverso il quale il diritto ripristina il suo ordine.</p><p class="paragraph" data-counter="467" id="p-467">Quindi, la sentenza che, dichiarando la verità dei fatti commina una pena, realizza questa restrizione, non è altro che il modo con il quale si presenta in questo momento il comando proprio del diritto penale; è il modo con il quale si manifesta il potere sovrano dello Stato. Il che avviene — come ho cercato di chiarirvi — in questa fase, non attraverso l’esercizio della sovranità propria del potere legislativo, ma attraverso l’esercizio della sovranità propria del potere <em>giudiziario</em> che è il potere al quale è dato di tradurre in atto, tradurre in concreto la legge e, quindi, tradurre il comando sovrano dello Stato nel comando sovrano che ha come suo contenuto la irrogazione della pena, la reminiscenza ideale del diritto offeso.</p>

  <h2>80. Il potere sovrano complementare dello Stato che si esprime nella giurisdizione e il diritto soggettivo alla punizione dello Stato Amministrazione come “diritto alla esecuzione della pena”</h2>

  <p class="paragraph" data-counter="468" id="p-468">Quindi, una delle componenti del processo di subiettivazione della norma penale la ritroviamo, la ritroviamo integra nella sua essenza, anche se essa ha assunto una forma diversa proprio perché è in corso un processo che, lasciando integra l’essenza dei fenomeni, ne muta in qualche modo la maniera di manifestarsi. Quindi, poiché adesso non si tratta di <em>comandare in astratto</em>, ma di <em>comandare in concreto</em>, non si tratta di <em>prevenire</em> una violazione di interessi, ma di <em>reprimere</em> una violazione che è già intervenuta, ecco: il comando si esprime nel potere sovrano <em>complementare</em> che è quello di dichiarare il diritto da parte degli organi della giurisdizione.</p><p class="paragraph" data-counter="469" id="p-469">Possiamo dire che non soltanto è presente questo potere sovrano dello Stato che si esprime nella giurisdizione, ma esiste ancora il diritto soggettivo dello Stato Amministrazione che gestisce come titolare di interessi della vita collettiva. E, infatti, questo diritto alla integrità degli interessi sociali l'abbiamo visto tradursi in termini processuali: non potendosi fare giustizia da sé, lo Stato, titolare dei grandi diritti della vita sociale — abbiamo detto — si rivolge con una azione giudiziaria allo Stato perché accerti, dichiari il diritto, rimproveri, condanni, esegua la sentenza, e quindi, traduca in atto il diritto come comandamento sovrano per la vita collettiva.</p><p class="paragraph" data-counter="470" id="p-470">Ma tutto questo avviene, appunto — come abbiamo detto — come reintegrazione ideale dell’interesse che è stato compromesso dalla commissione del reato e, quindi, possiamo dire che il diritto dello Stato, come soggetto della amministrazione, si esprime in questo momento in una sorta di <em>diritto alla esecuzione della pena</em>, alla attuazione effettiva della sanzione penale.</p><p class="paragraph" data-counter="471" id="p-471">Anche se non sono sempre visibili le espressioni di questo diritto, non vi è dubbio che sul piano logico lo Stato, titolare degli interessi alla integrità della vita, è titolare dell’interesse alla punizione di chi questa integrità della vita ha compromesso. Quindi non vi è dubbio che il soggetto offeso, che è lo Stato, (dietro il quale, poi, il più delle volte vi è anche un soggetto privato, come soggetto titolare della vita), [questo] resta nello schema del diritto come il termine attivo della relazione giuridica, perché abbiamo detto che la relazione giuridica è sempre una relazione bilanciata, una relazione equilibrata, una relazione essenzialmente bilaterale e, quindi, non possiamo immaginare la sparizione del termine attivo della relazione.</p>


  <h2>81. Il soggetto attivo e il soggetto passivo nella relazione giuridica</h2>
  <p class="paragraph" data-counter="472" id="p-472">Quindi di fronte al soggetto che sconta la pena per determinazione dello Stato Sovrano, che lo ha condannato con la sentenza del giudice, c’è evidentemente il soggetto attivo, il soggetto che nella relazione giuridica era e resta, nelle forme possibili, il destinatario dei vantaggi, delle possibilità, delle facoltà che il diritto, nella sua somma giustizia distributrice, ha determinato nella vita sociale. E quindi c’è, in questo momento, anche il soggetto attivo, il soggetto titolare del bene giuridico in discussione.</p><p class="paragraph" data-counter="473" id="p-473">E poi c’è il soggetto che sconta la pena, che noi abbiamo già conosciuto quando abbiamo parlato del processo di subiettivazione della norma penale nella sua prima fase, come il soggetto al quale si indirizza, il soggetto sul quale ricade, incide il comando sovrano della legge penale; l’interlocutore, insomma, del potere sovrano. Vi ricordate? Abbiamo detto: l’interlocutore del potere sovrano è il soggetto, uno dei soggetti, qualunque soggetto della collettività sottoposto all’imperio della legge penale, chiamato a garantire con il proprio comportamento il giusto equilibrio degli interessi sociali. Abbiamo detto che questo soggetto è titolare del momento passivo della relazione giuridica: una relazione [abbiamo detto] equilibrata, una <em>relazione bilaterale</em> che ha da un lato un soggetto che si avvantaggia, un soggetto che viene <em>garantito</em> nel suo interesse ed ha, dall’altra parte, un soggetto che viene <em>limitato</em>, che viene impedito ed è il soggetto obbligato, il soggetto il cui interesse ad espandersi, a muoversi nella vita sociale è limitato da un criterio di giustizia e da una norma conseguente, che gli costruisce intorno una sorta di sbarramento ideale che si concreta nell’obbligo giuridico penale: egli, cioè, non può andare al di là di questo sbarramento, perché andare al di là dello sbarramento ideale vorrebbe dire penetrare nella sfera del vantaggio assicurato al soggetto attivo del rapporto.</p><p class="paragraph" data-counter="474" id="p-474">E, quindi, ci sono, nel soggetto obbligato, come due aspetti che vi prego di considerare un momento con attenzione: c’è da un lato una <em>limitazione obiettiva</em> di interessi, una limitazione di possibilità, cioè, queste possibilità di vita, di azione, di presenza, nella vita sociale, sono bloccate dalla norma di diritto. Ciò vuol dire che il soggetto ha come un’obiettiva limitazione che gli rende impraticabili alcune vie, che gli rende impossibili alcune soddisfazioni di interessi e possessi di beni nella vita sociale. E poi vi è lo strumento attraverso il quale questa limitazione si realizza, e questo strumento è la <em>volontà del soggetto</em> motivata dalla norma, vincolata dalla norma. Cioè: “tu <em>non puoi</em> uccidere, <em>non puoi</em> far tua la vita di un altro soggetto — e questa è una limitazione obiettiva fissata dal diritto per ragioni di giustizia — e <em>non lo devi</em> fare”: c’è una limitazione, una stretta, nella tua volontà; è una stretta che il diritto porta alla tua volontà, sicché tu <em>non puoi</em>, <em>non devi</em> fare questo che ti è obiettivamente vietato dal diritto”.</p><p class="paragraph" data-counter="475" id="p-475">E quindi ci sono, nel soggetto obbligato, il momento della limitazione, del sacrificio, dell’interesse e il momento della limitazione della volontà che è in funzione di questo delimitare gli interessi sociali. La <em>volontà vincolata</em> dal diritto serve come strumento realizzatore di quell’equilibrio di giustizia che il diritto intende realizzare nella vita sociale: “tu <em>non devi</em> uccidere” e, quindi “<em>non devi</em> farlo”, come obbligo tuo, come vincolo della tua volontà”, al fine di evitare una ingiusta partecipazione per quanto riguarda il bene della vita.</p>

  <h2>82. La posizione di soggezione come situazione giuridica soggettiva</h2>
  <p class="paragraph" data-counter="476" id="p-476">Ora, quando siamo di fronte ad una sentenza, quando siamo di fronte ad una condanna, quando siamo di fronte ad una esecuzione della pena, voi capite bene che viene meno il momento del vincolo della volontà. Cioè: “tu <em>non devi</em>”! Perché? Perché il soggetto ha mancato, il soggetto ha dimostrato di non essere capace di accettare questo vincolo di collaborare all’attuazione della giustizia. Ma rimane sempre perfettamente valida quella subordinazione di interessi di cui abbiamo parlato, per cui l’interesse della vita del soggetto al quale la vita appartiene è categoricamente preminente su qualsiasi interesse, comunque motivato, di un altro soggetto. Quindi la limitazione degli interessi, la impossibilità che talune soddisfazioni siano realizzate, rimane integra e rimane come l’essenza permanente della situazione.</p><p class="paragraph" data-counter="477" id="p-477">Quando un soggetto viene punito in forza di una sentenza, che traduce in concreto la volontà sovrana della legge di tutelare gli interessi, cosa fa, questa sentenza, se non ribadire, contro la volontà del soggetto, a dispetto della volontà del soggetto, [ribadire] la subordinazione del suo interesse all’interesse prevalente della valutazione del diritto? Quindi il gioco di equilibrio degli interessi è mantenuto; per essere più precisi: è idealmente reintegrato dopo l’atto del suo autore, del soggetto che ha cercato di compromettere il bene della vita. Ebbene: il diritto, con la sentenza, interviene per far rinascere questo interesse — idealmente, certo, non concretamente — idealmente far rinascere questo interesse e ribadisce quella subordinazione che il soggetto non aveva accettato.</p><p class="paragraph" data-counter="478" id="p-478">Ma non c’è, in questo momento, l'obbligo, non c’è l'obbligo di subire la pena in sé e per sé, perché a questo punto il diritto fa tutto da sé, cioè fa tutto attraverso propri strumenti, attraverso propri meccanismi e, quindi, mentre prima diceva “non uccidere” — e, quindi emanava un dovere giuridico — adesso dice: “subisca la pena il soggetto”, ma non gli domanda una collaborazione nella esecuzione della pena: si rivolge ad altri soggetti. Come prima si è rivolto al giudice per emanare quella sentenza e ribadire il comando, così ora si rivolge ad organi di esecuzione della pena e il soggetto è in una posizione passiva, è in una posizione di soggezione. Domanderete: “è per una situazione giuridica”? Certamente! Anche questa è una situazione giuridica, perché altrimenti, se così non fosse, il soggetto che subisce la pena sarebbe un soggetto che sopporta una ingiusta limitazione della propria libertà. Invece egli subisce legittimamente la irrogazione della pena, in forza di una valutazione giuridica, in forza di una situazione giuridica che possiamo dire una situazione di soggezione alla pena, quindi è certamente una situazione di diritto, ma non è più una situazione che metta in evidenza la volontà del soggetto: la sua posizione è meramente passiva.</p><p class="paragraph" data-counter="479" id="p-479">È vero che esistono degli obblighi — come quello di non sottrarsi all'esecuzione della pena: quindi l’evasione è un reato — ma sono obblighi accessori. La situazione nella quale il soggetto si trova nel momento nel quale subisce la pena è una situazione giuridica soggettiva, ma di mera soggezione, in conformità con la natura di questo momento della subiettivazione della norma penale che è caratterizzato non dalla collaborazione del singolo, ma dalla assunzione di responsabilità dello Stato per l’attuazione del diritto.</p><p>[Ci vediamo, allora, venerdì]</p>

  <h2>Capitolo Decimo</h2>
  <h2>INTERPRETAZIONE E APPLICAZIONE DELLA NORMA PENALE</h2>
  <h2>SEZIONE PRIMA</h2>

  <h2>Valore e significato del processo di interpretazione della norma</h2><p class="paragraph" data-counter="480" id="p-480">Sommario: 83. L’interpretazione della norma ai fini della sua applicazione. - 84. I soggetti interpreti della norma. - 85. Il fatto come realtà “sussunta” dalla norma. - 86. Significato oggettivo e significato soggettivo della norma. - 87. Lo Stato-legislatore e sovrano nel perenne adempimento della sua funzione di coordinamento della vita sociale. - 88. L’interprete-giudice. - 89. L’imparzialità dell’interpretazione. Delineazione delle posizioni della dottrina sul tema. - 90. La teoria del c.d. <em>diritto libero</em> come antitesi assoluta alla legge: rilievi critici. - 91. Conclusioni per l’argomento in esame: il rifiuto di talune posizioni estreme della dottrina in relazione al tema dell’interpretazione e individuazione di un punto di equilibrio tra la funzione svolta dal legislatore e il ruolo dell’interprete.</p>

  <h2>83. L’interpretazione della norma penale ai fini della sua applicazione<sup><a href="#moronote-20" id="moronote-ref-20">[XX]</a></sup></h2>

  <p class="paragraph" data-counter="481" id="p-481">Dopo esserci occupati della norma e del suo modo di operare, cioè del processo di subiettivazione della norma penale, di cui abbiamo parlato, dobbiamo procedere innanzi nell’esaminare i modi concreti di applicazione della legge, di attuazione della legge nella realtà sociale dalla quale, appunto, la norma penale promana.</p><p class="paragraph" data-counter="482" id="p-482">Anche a questo proposito, quindi, possiamo parlare di un processo di attuazione, di concretizzazione della norma, ma ne parliamo — e questo potrà essere subito chiaro in tutto il... <em>[? registrazione non chiara, parola non trascrivibile</em>] — ne parliamo in un modo diverso da quello secondo il quale abbiamo descritto, nelle lezioni precedenti, la subiettivazione della norma penale. come un superamento dell’astrattezza e dell’oggettività della norma, come il suo naturale ricollegarsi ad un soggetto e ad un oggetto, ad una persona e ad un bene della vita sociale, della cui integrità la norma si deve fare carico, della cui giusta attribuzione al soggetto una norma si deve fare carico. Perché, quando parliamo di concretizzazione o subiettivazione della norma, intendiamo dire — come abbiamo chiarito — che la norma non è mai un astratto comandamento emergente nella vita sociale, ma è un criterio di valutazione intorno alla giustizia di certe situazioni, di certi interessi, di certi rapporti tra i soggetti ed i beni e valori della vita sociale.</p><p class="paragraph" data-counter="483" id="p-483">Quindi, quando diciamo concretizzazione, subiettivazione, noi intendiamo mettere in rilievo questo: che il comando della norma, in realtà, si <em>incarna</em> nei soggetti nei quali, e per i quali, quel comando diventa — a seconda dei punti di vista — o un diritto, o un obbligo, con riferimento ai beni e valori della vita sociale che debbono essere equamente distribuiti e garantiti tra le persone che compongono la comunità giuridicamente organizzata. E questo lascia, evidentemente, ancora qualche cosa di astratto alla norma giuridica penale. Certo, essa ha acquisito, con questo processo, elementi di specificazione, di concretizzazione, è diventata patrimonio ideale di un soggetto, con riferimento a contenuti della vita sociale, a beni della vita sociale, ma non ancora siamo giunti al momento nel quale la norma effettivamente vive, applicandosi alla realtà.</p><p class="paragraph" data-counter="484" id="p-484">Quindi, dobbiamo considerare logicamente il momento nel quale in un atto, in una posizione, in una situazione del soggetto si fa riferimento alla norma ed essa viene in concreto applicata. E questo evidentemente vale, questo avviene, anche al di fuori di una qualsiasi contestazione che dia luogo, per così dire, ad una applicazione di autorità della legge, come accade quando essa viene dichiarata <em>applicabile</em> e viene <em>applicata</em> dal giudice con una sentenza.</p><p class="paragraph" data-counter="485" id="p-485">Anche il concreto godimento di un diritto, l’esercizio di un diritto, nella consapevolezza di essere titolare di questo diritto, di avere dalla propria parte una norma da fare valere come un possesso, un bene, una garanzia della vita sociale: anche questa è un’applicazione, ed un’applicazione consapevole del diritto. Io godo del mio diritto di proprietà, lo esercito — questo diritto — nella consapevolezza che le attività che io svolgo, attraverso le quali fruisco del bene oggetto del diritto di proprietà, sono in conformità di una legge. Quindi, io applico, pacificamente, senza contestazione, una legge, ne faccio — qui vedete, in concreto veramente — un modo di essere della mia vita personale nell’ambito della vita sociale.</p><p class="paragraph" data-counter="486" id="p-486">E parimenti, se io osservo un obbligo giuridico, se adempio ad un comando del diritto, che è diventato, nella forma di obbligo, un modo di essere della mia personalità, un patrimonio della mia personalità, se io osservo il comando, nella consapevolezza della esistenza e della validità della norma che disciplina la mia azione, ebbene, quello è un modo — ancora una volta pacifico, non contestato — di applicare, di tradurre la norma di diritto nella realtà.</p><p class="paragraph" data-counter="487" id="p-487">Tutta la vita del diritto, in definitiva, è fatta di questa applicazione e c’è, logicamente, una <em>continuità</em> tra questo presentarsi del diritto — come del diritto obiettivo — come diritto soggettivo ed obbligo inerenti a situazioni della vita sociale, e il vivere in concreto il diritto, godendo il diritto obiettivo, godendo, esercitando, il mio diritto subiettivo o adempiendo il mio obbligo giuridico. E questo — diciamo — avviene nella normalità delle cose; ma avviene in maniera spiccata, in un modo tutto specifico, quando la attribuzione di un significato, di un valore giuridico alla mia azione, al mio atteggiamento nella vita sociale, è frutto di una dichiarazione del diritto a seguito di una contestazione, cioè quando si tratta di quella applicazione giudiziale del diritto, alla quale abbiamo avuto occasione di accennare in maniera abbastanza approfondita nelle lezioni precedenti, quando abbiamo descritto, fino alle sue ultime manifestazioni, il processo di subiettivazione della norma penale; quando abbiamo visto come, nella fase finale di vita della norma, il diritto alla integrità di certi beni si esercita dando luogo alla applicazione della pena che è, appunto, il modo concreto per esercitare in forma compensativa il diritto che è riconosciuto dalla norma penale.</p>

  <h2>84. I soggetti interpreti della norma</h2>

  <p class="paragraph" data-counter="488" id="p-488">Quindi, vi sono i casi nei quali il quesito intorno a quello che è “diritto” — quindi, al valore giuridico delle situazioni della vita sociale — non è proposto al soggetto stesso, il quale non dà esso risposta a questo quesito, ma è proposto ad un giudice, il quale dà, per parte sua, la risposta al quesito intorno al significato giuridico di quella situazione. Quindi, per così dire, passiamo da una applicazione incontestata e pacifica del diritto da parte del soggetto stesso che gode diritti subiettivi o adempie obblighi giuridici, ad una applicazione contestata, cioè ad un caso nel quale il soggetto non può rispondere da sé intorno al diritto da far valere in quella situazione, ma deve rivolgersi al giudice, che chiarirà il diritto, che definirà <em>quid iuris</em> della situazione che va giudicata, e trarrà le conseguenze di questo giudizio, mediante la applicazione della norma.</p><p class="paragraph" data-counter="489" id="p-489">E applicazione della norma vuol dire, in prima linea, interpretazione della norma. Io credo che sia utile parlare — come abbiamo fatto — in prima linea di una applicazione della norma, perché di questo in realtà si tratta: di dare alle realtà della vita sociale, con o senza contestazione, con o senza intervento di un giudice, la loro veste giuridica: stabilire che cosa esse significano e valgono per il diritto, cioè, compiere quel ricongiungimento di valore e fatto, di ordinamento giuridico e realtà sociale, che è propriamente la finalità del diritto che cresce, che si sviluppa, che si afferma con l’intento di dominare e di ricongiungersi, perciò, con la vita sociale.</p><p class="paragraph" data-counter="490" id="p-490">Ma questo, evidentemente, comporta un lavoro di interpretazione della norma. È un lavoro assai complesso, assai più difficile che non possa apparire a prima vista, perché una norma può apparire, a primo sguardo, chiara ed univoca, ma se poi si approfondiscono le cose, ci si accorge che, anche la norma più chiara, sempre, o quasi sempre, propone dei problemi di interpretazione, propone dei problemi di chiarificazione del comando.</p><p class="paragraph" data-counter="491" id="p-491">Ma qui vorrei fare alcune precisazioni. Una riguarda i soggetti che procedono a questo atto importante che è l’interpretazione della norma, che giungono a coglierne quel profondo significato, la cui comprensione è il presupposto indispensabile per l'applicazione della norma, cioè per l’assolvimento della funzione propria del diritto, che è di applicarsi alla realtà e di qualificarla. Ora, i soggetti che si ripiegano sulla norma, che riflettono sulla norma per definirne il significato, sono molteplici.</p><p class="paragraph" data-counter="492" id="p-492">Quindi, interprete non è soltanto il giudice, anche se non v'è dubbio che il giudice è l’interprete per eccellenza ed è l’interprete per eccellenza perché proprio al giudice è conferito in esclusiva il compito di applicare la legge. Quindi, nel giudice il processo di interpretazione è tanto più naturale, è tanto più rilevante, in quanto è lo strumento che egli deve adoperare per realizzare, in caso di contestazione, la applicazione del diritto, per ricongiungere il diritto subiettivo con la realtà concreta, con il singolo episodio di vita di fronte al quale ci si trova.</p><p class="paragraph" data-counter="493" id="p-493">Ma altri soggetti, in modo meno rilevante e meno continuo, si applicano alla interpretazione della norma e, quindi, va ricordato che vi è un processo di riflessione — vorrei dire un processo critico, un processo di riesame della norma — da parte dello stesso legislatore. Il legislatore è, talvolta, insoddisfatto dei significati che alla norma vengono attribuiti dagli interpreti — i giudici, i quali hanno il compito di applicarla — quindi è insoddisfatto della applicazione della norma, del diritto, del colorito giuridico che viene dato ai fatti della vita. Cioè, quando il legislatore sovrano, il potere che emana ed esprime in sé le norme, ha l’impressione che la libera attività interpretativa del giudice porti lontano dal significato vero che esso ha attribuito alla norma emanata, vi riflette su, vi medita su, e emana una nuova norma che si chiama “interpretativa”: cioè esprime, in forma normativa, il suo giudizio sulla situazione da regolare. Si tratta in realtà di una vera e propria norma, si tratta in realtà di una norma nuova, che viene, peraltro, legittimamente ricollegata ad una norma precedente, della quale tende a chiarire, precisare, <em>imbrigliare</em> — per così dire — il significato, per non lasciare degli spazi arbitrari — o ritenuti arbitrari — attraverso i quali l’interprete-giudice, l’interprete che deve applicare, possa far passare propri contenuti interpretativi.</p><p class="paragraph" data-counter="494" id="p-494">Quindi, c’è un modo di capire la norma che approda ad una precisazione nella forma di un’altra norma che si assume più chiara, anche se essa, inevitabilmente, è destinata ad essere a sua volta interpretata, perché il passaggio attraverso l'anello della catena che è costituito dall’interprete-giudice è inevitabile e, quindi, anche la più autorevole, reiterata e chiara manifestazione di volontà del legislatore non impedisce, non esclude l’intervento di quell’organo di mediazione chiarificatrice che è, appunto, l’organo dell’amministrazione.</p><p class="paragraph" data-counter="495" id="p-495">Poi vi sono altri interpreti della norma. Anche questi non sono soggetti che applicano direttamente la norma: sono, semmai, soggetti che aiutano ad applicarla, vorrei dire che concorrono ad interpretarla, per renderne possibile la migliore e più giusta applicazione. Anche questi sono degli interpreti, in un senso depotenziato: non sono gli interpreti al massimo della loro capacità, quali sono i giudici — ad un tempo interpreti e realizzatori della norma, uomini che applicano la norma — sono soltanto degli indagatori, dei ricercatori del significato della norma, alla quale attribuiscono una certa portata, un certo contenuto, ma non avendo essi il compito di applicare questo significato alla realtà e, quindi, di definire veramente la situazione dal punto di vista giuridico.</p><p class="paragraph" data-counter="496" id="p-496">Sono però degli organi importanti, concorrenti nel lavoro di interpretazione giudiziale: sono gli studiosi, sono gli scienziati, sono i giuristi, che riflettono sulle norme, non perché essi ne debbano fare direttamente uso ai fini dell’applicazione, ma per fornire un <em>contributo</em> importante di chiarezza di idee, di chiarezza di significato ai giudici, ai quali è demandata la applicazione della norma. Ed infatti il giudice-interprete, come ovviamente fa riferimento alle eventuali norme di interpretazione autentica — come si dice — cioè alle norme interpretative del legislatore, che egli prende in esame come norme da valutare, così si riferisce, per aggiungere scienza a scienza, alle elaborazioni della dottrina, per trarre da essa aiuto per la migliore applicazione della norma.</p>

  <h2>85. Il fatto come realtà “sussunta’” dalla norma</h2>

  <p class="paragraph" data-counter="497" id="p-497">Ma vorrei dire un’altra cosa, perché fin qui abbiamo parlato di interpretazione della norma ai fini dell’applicazione e, quindi, abbiamo certamente considerato due elementi, due dati che sono distinti ma sono, poi, destinati a congiungersi: da un lato la norma, dall’altro il fatto, la concreta situazione della vita sociale; la norma che deve investire la realtà, combaciare con la realtà, e la realtà che viene ricondotta — come dicono i giuristi, che viene “sussunta”, per così dire — fatta propria, attratta da una norma che ad essa si applica.</p><p class="paragraph" data-counter="498" id="p-498">Ora, se il processo è un processo di applicazione, di combinazione, di congiungimento di due termini, evidentemente vi deve essere una sorta di <em>compatibilità</em> tra diritto e fatto. Cioè, il diritto, nel suo significato e contenuto, non si applica arbitrariamente ad un qualsiasi dato della realtà: si applica a quel dato della realtà, a quel momento, a quel frammento della realtà sociale al quale esso fa, logicamente, riferimento. Quindi, vi deve essere una <em>aderenza</em> del diritto al fatto al quale deve essere applicato, e vi deve essere, logicamente, un’aderenza del fatto al diritto al quale deve essere riferito. Qual è, quindi, il significato giuridico da dare a questo fatto? Questo significato giuridico, evidentemente, richiede l'accertamento della sintonia, della <em>simpatia</em>, tra il diritto ed il fatto: bisogna chiarire che quello, e proprio quello, è il fatto al quale il diritto fa riferimento, e questo significa, evidentemente, capire il fatto in tutto il suo significato, in tutte le sue articolazioni; penetrare nelle pieghe dei fatti della vita sociale che attendono di essere investiti e, per così dire, fatti propri dal diritto.</p><p class="paragraph" data-counter="499" id="p-499">E, quindi, benché l’interpretazione della norma abbia una particolare evidenza, in quanto si tratta di penetrare in quelle che sono sovente le oscurità del diritto, soprattutto nel trascorrere del tempo, è vero che analogo processo di penetrazione del significato dev’essere compiuto anche per quanto riguarda il fatto. A nulla varrebbe conoscere il significato della norma sull’omicidio, se non sapessimo come è fatto, come è articolato, in quale struttura <em>tipica</em> si manifesta il fatto al quale quella norma deve essere applicata.</p><p class="paragraph" data-counter="500" id="p-500">Si tratta, quindi, di conoscere la realtà non meno di quanto non importi conoscere il valore, cioè il diritto che quella realtà deve qualificare. E questo, come vedremo, è tanto più vero quanto più vengono in evidenza, al di là della inevitabile astrattezza del diritto, in tutta la loro importanza, i dati concreti, soggettivi e oggettivi, del fatto che deve essere giudicato.</p><p class="paragraph" data-counter="501" id="p-501">Infatti, voi cogliete questa corrente di pensiero che tende il più possibile alla — si dice — individuazione, <em>individualizzazione</em>, anzi, della applicazione della norma penale: cioè, una corrente di pensiero che trova, sì, di decisiva importanza il chiarimento sul significato della norma, ma trova di pari importanza — dico, perlomeno di pari importanza — non solo di conoscere il fatto per poterlo mettere nella casella del diritto che ad esso legittimamente si riferisce, ma conoscere il fatto in tutte le sue componenti oggettive e, soprattutto, il fatto come azione dell’uomo in tutte le sue componenti soggettive, che valgano ad illuminare, a far comprendere, veramente, che cos’è questo frammento di realtà, perché l’applicazione di diritto che ad essa si fa, sia un’applicazione adeguata, sia una applicazione giusta. Cioè: non soltanto un’applicazione appropriata nel senso che quel fatto rientra in quella casella dell’ordinamento giuridico, ma nel senso che nelle sue modalità, nella sua figura, nello spirito con il quale il diritto viene applicato, siano rispettate quelle proprietà, quelle differenze caratterizzanti di ciascun fatto, che non possono rimanere senza rilievo, senza <em>eco</em> nella vita giuridica.</p>

  <h2>86. Significato oggettivo e significato soggettivo della norma</h2>

  <p class="paragraph" data-counter="502" id="p-502">È un’affermazione ormai acquisita quella che dà alla norma, che dev'essere interpretata e poi applicata, un significato oggettivo. Quando io dico questo, non contraddico certamente a quanto ho affermato prima, circa l'immancabile processo di subiettivazione della norma penale. È chiaro che la norma, nella realtà, è sempre riferita ad un soggetto, è riferita a beni e valori “di lui”, “di loro”, di coloro che sono nella vita sociale. Ma intendo dire che la norma, una volta emanata, espressa dalla intelligenza e dalla volontà degli organi che sono investiti del potere di esercitare la sovranità in senso normativo, rimane come un dato obiettivo nel suo significato, nel suo valore, nella sua validità, nella sua autorità, non come la parola detta dall’organo che storicamente incarna la funzione legislativa, ma come espressione obiettiva della sovranità, come dato normativo che non è più legato storicamente al momento nel quale è stato espresso, ma si colloca, da quel punto, autonomamente, come il <em>fatto normativo</em> <em>essenziale</em> ad una società giuridicamente organizzata.</p><p class="paragraph" data-counter="503" id="p-503">Si capisce che una norma, quella che poi viene interpretata — e interpretata qualche volta dal legislatore — è, <em>ab origine</em>, il pensiero, la volontà, il proponimento, lo strumento di finalizzazione degli uomini che compongono l’organo destinato ad emanare le leggi e detentore, perciò, di questa suprema autorità che è la sovranità per delega popolare. Si capisce però che, quindi, la norma emerge come un atto di pensiero avente obiettivi, emerge come un fatto, qualche volta compromissorio, con degli aggiustamenti, con dei compromessi interni alla sua struttura, definiti tra i soggetti che hanno — esercitando il loro diritto— dovere di organi di sovranità — [hanno] trovato l’accordo nella espressione di un pensiero, nella indicazione di un valore, nella affermazione di una giustizia da perseguire nella vita sociale. Ma non è più la norma il pensiero di quel legislatore storico; non è più il suo proposito: vive da sé, con il suo significato obiettivo, tanto che — come vedremo — è certo sempre interessante andare a ricercare, quando esistono, le documentazioni intorno ai propositi perseguiti dal legislatore, ai significati che il legislatore dette ad una norma di legge; ma ciò non costituisce mai un limite, nel senso che la norma non dev'essere interpretata in termini di espressione subiettiva dell’organo sovrano, ma di dato oggettivo della sovranità giuridica nell’ambito di una società. Quindi, è del tutto indipendente ed è liberamente interpretabile, liberamente applicabile da parte dei giudici, sia pure con quelle regole, quelle discipline che costituiscono la normativa intorno alla interpretazione delle quali ci occuperemo nella lezione di lunedì.</p><p class="paragraph" data-counter="504" id="p-504">87. Lo Stato-legislatore e sovrano nel perenne adempimento della sua funzione di coordinamento della vita sociale<sup><a href="#moronote-21" id="moronote-ref-21">[XXI]</a></sup></p><p class="paragraph" data-counter="505" id="p-505">Abbiamo incominciato ad esaminare, nella lezione precedente, il tema della interpretazione della norma, e abbiamo chiarito che questo è un processo immancabile, dovendosi tradurre, la norma, dalla sua condizione di astrattezza, di validità generale per tutti i casi, in concretezza, cioè in validità concreta, in applicabilità concreta al caso della vita sociale che viene in considerazione.</p><p class="paragraph" data-counter="506" id="p-506">E abbiamo anche avuto modo di chiarire l’indipendenza della norma giuridica, della cui interpretazione si tratta, dalla formulazione soggettiva che essa ha ricevuto ad opera degli organi sovrani ai quali è demandato il compito legislativo.</p><p class="paragraph" data-counter="507" id="p-507">Ora dobbiamo vedere in modo un po’ più preciso come si svolge il processo di interpretazione e, innanzi tutto, che cosa esso significa.</p><p class="paragraph" data-counter="508" id="p-508">Noi vediamo, quando ci apprestiamo ad esaminare l’interpretazione, la presenza della norma che deve essere compresa nel suo significato, che dev'essere trovata adeguata, appropriata al caso della vita da regolare e che deve essere, poi, applicata. Dietro la norma, nella sua oggettività — come abbiamo detto — c’è l’organo della sovranità di cui la norma è l’espressione, di cui la norma significa il comando. E questo organo della sovranità, che si esprime nelle norme, che comanda giuridicamente, è evidentemente lo Stato, lo Stato nella sua espressione di sovranità, come sintesi universale della volontà dei cittadini che compongono il corpo sovrano.</p><p class="paragraph" data-counter="509" id="p-509">Questo Stato normativo, questo Stato legislatore, noi abbiamo, già da tempo, avuto modo di conoscere, parlando della subiettivazione della norma penale, quando abbiamo contrapposto allo Stato <em>gestore di interessi</em> — e, quindi, destinatario di una norma che gli attribuisce dei vantaggi — e lo Stato come <em>espressione di sovranità</em>, come suprema disciplina normativa delle posizioni ed attività della vita sociale, e quindi lo Stato come il soggetto delle norme.</p><p class="paragraph" data-counter="510" id="p-510">Evidentemente, quando parliamo di questo soggetto che sta dietro ciascuna norma imperativa, non facciamo riferimento al legislatore storico, cioè all’organo definibile in modo preciso, storicamente, all’organo che ha pensato, proposto e scritto la norma di legge. Quindi, quando diciamo che la norma vale o0ggettivamente, a prescindere dall’intendimento che animava il legislatore che l’ha scritta, diciamo una cosa vera che, però, non è incompatibile con il ritenere che dietro la norma vi sia un soggetto che non è lo Stato Sovrano, legislatore dell’epoca nella quale la norma è stata emanata, ma è lo Stato legislatore, lo Stato Sovrano, nel <em>perenne adempimento della sua funzione di coordinamento della vita sociale</em>.</p><p class="paragraph" data-counter="511" id="p-511">Quindi, dietro la norma c’è il soggetto imperante, c’è il soggetto che comanda, e che è lo Stato. E la norma — possiamo dire, quindi — è l’espressione non del legislatore storico, ma è l’espressione dello Stato che legifera, dello Stato Sovrano che ha il dovere di mantenere o di cambiare le norme. Ecco che cos'è un organo di sovranità: è l’organo che comanda attraverso le leggi esistenti che esso ha emanato o che esso non ha cambiato e ha lasciato sussistere. E dico queste cose più che per una ragione di precisione scientifica, per mettere in risalto l’esistenza, nel processo di interpretazione, di due soggetti: uno, appunto, è lo Stato, che comanda attraverso le norme che si emanano o che sono state emanate e che sono, comunque, oggettivamente valide; e l’altro è la figura dell’interprete.</p>

  <h2>88. L’interprete-giudice</h2>

  <p class="paragraph" data-counter="512" id="p-512">Ecco. un altro soggetto: è la figura del mediatore, di colui che ha da un lato la norma da applicare — quindi ha una sua relazione con il soggetto della sovranità — e dall’altro lato ha un fatto, che egli pure deve conoscere, del quale pure deve impossessarsi, al quale la norma deve essere applicata.</p><p class="paragraph" data-counter="513" id="p-513">Quindi, c’è un passaggio necessario della norma, attraverso il canale costituito dall’interprete, e intendo dire, in particolare, l’interprete-giudice, perché abbiamo già messo in chiaro la diversità dell’interprete legislatore — con l’interpretazione autentica — e dell’interprete scienziato, perché né l’uno né l’altro applicano direttamente la norma compresa, penetrata nel suo significato, al caso della vita da regolare. Quindi, possiamo dire che comandare non basta, se comandare significa comandare in astratto; che la posizione del soggetto-Stato Sovrano è insufficiente al fine di regolare giuridicamente le situazioni concrete della vita di relazione: cioè, è essenziale lo Stato che comanda, è essenziale la norma che ne esprime questa volontà, ma esse non bastano, perché occorre il canale attraverso il quale la norma passa per giungere alla situazione concreta.</p><p class="paragraph" data-counter="514" id="p-514">Naturalmente, avendo presenti questi due soggetti, si può dare al processo di interpretazione e applicazione della norma penale, o questo o quel significato, cioè [si può accentuare] — partendo dal presupposto che entrambi i soggetti sono necessari: la norma, comando astratto, con il suo soggetto al quale è imputata, e il giudice — si può dare più peso all’uno o all’altro dei soggetti che sono impegnati nel processo di applicazione del diritto.</p><p class="paragraph" data-counter="515" id="p-515">Quindi, vi sono delle posizioni — possiamo dire — aperte, delle posizioni di estrema — e, vorrei dire, esclusiva — fiducia nei confronti del comando astratto del legislatore, nei confronti, cioè, di questo giudizio obiettivo, imparziale, che è emanato, una volta per tutte, dallo Stato Sovrano, nella sua funzione di legislatore. Qual è la posizione di vantaggio — per così dire — nella quale si trova lo Stato legislatore? E una posizione di estrema obiettività. Nell’emanazione di una norma, di una norma astratta, di una norma che guarda a <em>tipi</em> di casi, ma non a casi concreti, c’è una estrema obiettività, c’è la mancanza della considerazione che potrebbe essere passionale, che potrebbe essere interessata, della situazione concreta da regolare.</p><p class="paragraph" data-counter="516" id="p-516">Ecco perché in un ordinamento civile, in un ordinamento — se vogliamo — sostanzialmente democratico, è essenziale, in prima linea, l’esercizio obiettivo e preventivo della funzione legislativa, cioè il giudizio che la collettività — siamo tutti noi, evidentemente — esprime sulla realtà della vita sociale, sui rapporti che in essa s’intrecciano, è un giudizio che non guarda a casi concreti, ma guarda a <em>tipi</em> di casi; non guarda all’omicidio o al ferimento o al furto, commessi da <em>quella</em> persona, in quelle circostanze obiettive, in <em>quelle</em> circostanze subiettive: guarda soltanto al <em>tipo</em> di caso. Quindi, non ha nessuna considerazione personale, parziale, passionale alla quale obbedire.</p><p class="paragraph" data-counter="517" id="p-517">Questo è il significato della legge, il primato della legge e, nel profondo, è il significato della espressione che “la legge è uguale per tutti”: è uguale per tutti per molte ragioni ma, tra l’altro, perché essa è stata definita per un <em>insieme indefinito</em>, <em>anonimo di casi</em>. Quindi è stata formulata, più o meno precisa, più o meno severa, senza considerazione di <em>casi personali</em>. E questo è certamente un grande valore, che non deve essere disperso. Intanto, proprio per questa caratteristica che ha la norma, che è il suo pregio — anche se è pure il suo limite — [questo che è il suo pregio] di essere espressione veramente obiettiva, e come disincarnata, della giustizia nella vita sociale, proprio per questo essa ha bisogno, necessariamente, di un <em>tramite</em> per diventare, da come era — cioè norma valida per tutti, eguale per tutti, non interessata ai casi personali — una norma concreta, valida, operante, applicata ad un caso, ad ogni caso singolo e a persone determinate.</p><p class="paragraph" data-counter="518" id="p-518">È necessario questo tragitto, questo passaggio <em>dalla astrattezza alla concretezza</em>.</p>

  <h2>89. L’imparzialità dell’interpretazione. Delineazione delle posizioni della dottrina sul tema</h2><p class="paragraph" data-counter="519" id="p-519">Ma valorizzare la componente obiettiva ed imparziale della legislazione serve a dare, per così dire, un significato restrittivo alla attività interpretativa.</p><p class="paragraph" data-counter="520" id="p-520">Infatti, i più rigorosi tra i giuristi, quelli che sono più preoccupati delle parzialità, dei favoritismi o delle odiosità alle quali l’organo di applicazione della legge si potrebbe abbandonare, chiedono un processo di interpretazione e di applicazione della norma estremamente semplice, lineare e automatico. Per questi studiosi — dietro ai quali vi è, evidentemente, una intuizione politica, cioè l'affidamento preminente allo Stato come organo obiettivo di regolamento dei conflitti sociali — l’interpretazione è inevitabile che vi sia; ma deve essere ricondotta all’espressione di un puro — direi, matematico — sillogismo: cioè, il porre da un lato la norma nel suo significato, come premessa maggiore; il fare riferimento al fatto da regolare, come premessa minore e, per così dire, <em>automaticamente</em> — senza alcuna partecipazione, senza alcuna passionalità, senza alcuna emotività personale — riscontrare la corrispondenza tra premessa maggiore e premessa minore del sillogismo, tra la norma nel suo significato, ed il fatto nella sua consistenza; per dichiarare la rispondenza della norma al fatto e, quindi, come conseguenza, come conclusione del sillogismo, applicare, con una sorta di automatismo, la norma al caso concreto.</p><p class="paragraph" data-counter="521" id="p-521">E questo che vuol dire? Vuol dire risolvere, in favore dell’organo della sovranità popolare che si esprime nelle leggi, nella continuità storica, ogni possibile conflitto tra l’intuizione della norma e l’intuizione dell’organo di giurisdizione che la deve applicare.</p><p class="paragraph" data-counter="522" id="p-522">Quindi, non è che non si proceda — perché è inevitabile — a un processo interpretativo, ad un penetrare nel reale significato della norma e del fatto, un collegarli; ma ciò avverrebbe in maniera pressoché meccanica. Così è compresa e presentata l’attività dell’interprete: una “personalità fredda”, assente dal dibattito appassionato che sempre vi è nella vita sociale, per cogliere — direi — rapidamente, intuitivamente, il significato della norma, riscontrare la corrispondenza di norma e fatto, per applicare la norma al fatto da regolare. E questo reca con sé, implicita, l’idea di una certa facilità, di una certa immediatezza della norma, quasi che la norma, per poter essere applicata con questo rigoroso meccanismo, si riveli immediata, da se stessa, senza lasciare spazio alcuno all’interprete, proprio per quanto riguarda il significato vero della norma, oltre che, naturalmente, il significato vero del fatto da disciplinare.</p><p class="paragraph" data-counter="523" id="p-523">C'è poi una posizione opposta — come sempre accade — c’è una dottrina diversa e, ancora una volta, dietro questa dottrina diversa, c’è una intuizione politica diversa, perché questi sono tutti fenomeni della vita sociale e politica. Che l’interpretazione sia più o meno larga, più o meno libera, più o meno legata alle idee etico-sociali dominanti, questo è un fatto politico, ed è una polemica politica di tutti i giorni nella nostra società. Quindi, le cose che diciamo non sono dei dati tecnici, ma sono dei dati politici.</p><p class="paragraph" data-counter="524" id="p-524">Quale è l'intuizione diversa che si contrappone alla prima? Essa sposta, evidentemente, il centro dell’attenzione. E mentre l’interprete, secondo la prima dottrina che abbiamo enunciato, era tutto orientato, tutto polarizzato verso la norma astratta, oggettiva, formulata “alla cieca”, senza conoscere i concreti dati della situazione, invece, in questa seconda dottrina, in questa seconda intuizione politica, l’attenzione è rivolta più che verso l’astratto, verso il concreto; più che verso il legislatore che ha emanato queste norme di carattere generale uguali per tutti, verso colui — l’interprete, il realizzatore della norma — sul quale ricade la responsabilità di fare giustizia nel caso concreto, cioè di dire — non in astratto ma in concreto, di fronte a situazioni date, di fronte a soggetti ben definiti, di fronte a circostanze precise — [dire] qual è il significato giuridico di quella situazione. E, quindi, nel nostro caso, quella situazione in concreto cosa costa, cosa merita sul piano giuridico: cioè, quale tipo di pena, qualitativamente e quantitativamente copre quella situazione, rappresentando l’applicazione della giustizia del caso determinato.</p><p class="paragraph" data-counter="525" id="p-525">Quindi, è evidente che c’è uno spostamento di accento; a questo accento che era posto sul legislatore imparziale, disegnatore sapiente delle norme giuridiche da applicare ad una realtà che nella sua concretezza gli rimaneva estranea, subentra l’interprete, il giudice, quegli che deve fare giustizia; ma la deve fare nel <em>caso concreto</em>, con soggetti concreti, in circostanze mutevoli da un caso all’altro, anche se tutti questi casi, ad un tempo eguali e diversi, devono poter essere ricondotti nell’ambito di una norma generale.</p>

  <h2>90. La teoria del c.d. diritto libero come antitesi assoluta alla legge: rilievi critici</h2><p class="paragraph" data-counter="526" id="p-526">Ora, sia ben chiaro che quando noi prospettiamo questo modo di applicazione della norma, della giustizia, non indulgiamo ad una teoria del c. d. <em>diritto libero</em>, diritto assolutamente libero: cioè un’intuizione secondo la quale il diritto non è elaborato e creato per le situazioni alle quali dovrà poi essere applicato, ma il diritto nasce in concreto, <em>caso per caso</em>, di fronte a delle situazioni date. Questo è il <em>diritto libero</em>, cioè, questa è una antitesi assoluta alla legge. Non vi è diritto precostituito da interpretare e da applicare: il diritto si costituisce, si formula sulla base di intuizioni sociali nella coscienza del giudice, il quale troverà, per il caso che deve regolare — egli, interprete della coscienza sociale — l’intuizione di giustizia dominante nella collettività, anche se essa non si è espressa in una norma di legge.</p><p class="paragraph" data-counter="527" id="p-527">No, ecco: non siamo — quando parliamo di questa seconda posizione che sposta l’accento dal legislatore all’interprete, dall’astratto al concreto — [non siamo] ancora di fronte a un diritto creato <em>caso per caso</em> dal giudice al di fuori di ogni predeterminazione del diritto; ma con questa concezione, certo, si va molto lontano, si va molto avanti su questa strada. Cioè, con questa concezione, pur lasciando la norma giuridica come un punto di orientamento, come un punto di riferimento, si dà all’interprete-giudice una funzione, se non creativa del diritto — come nella ipotesi cui accennavo innanzi — una funzione largamente integrativa e, in certa misura, una funzione correttiva di efficace adattamento della norma alla concreta realtà dei casi da regolare. Quindi siamo fuori, in questo caso, dalla dottrina del diritto come creazione fatta di volta in volta dal giudice: siamo nel campo della esistenza di una legislazione, ma questa legislazione è solo un punto di orientamento, nel quale il giudice-interprete ha una parola importante, per parte sua, da dire.</p><p class="paragraph" data-counter="528" id="p-528">Vedete come, in questa concezione, siamo lontani dalla intuizione “prima” dalla quale siamo partiti: l’intuizione, cioè, secondo la quale l’interpretazione ha la semplicità e il rigore di un meccanismo automatico, di una operazione logica, obbligata, che non può dare che quel risultato. Secondo quella concezione, al giudice resta ben poco da dire, finché si tratta semplicemente di mettere in moto il meccanismo della concordanza tra norma e fatto, ai fini della applicazione. In questo caso, al giudice-interprete è dato un compito, se non creativo, se non esclusivo, certamente assai più ricco di contenuto, un compito più carico di responsabilità e di scelte, che non sia quello dell’interprete che semplicemente registra il processo logico di riconduzione del fatto concreto alla norma astratta che lo deve regolare.</p><p class="paragraph" data-counter="529" id="p-529">Io credo che noi possiamo dire — salve delle precisazioni, che faremo nel corso dello svolgimento di questo tema — che la interpretazione e l’applicazione della norma di legge sono un processo estremamente delicato e difficile, in relazione al quale vanno senz'altro respinte tutte le posizioni estreme, cioè tutte quelle che pongono unilateralmente l’accento su di un solo aspetto della situazione, e non consentono, quindi, di tener conto del significato complessivo del processo, importante e difficile, che conduce a collegare legislatore e interprete, nella suprema funzione della applicazione del diritto.</p><p class="paragraph" data-counter="530" id="p-530">Quindi, siamo — possiamo dire, anticipando — contro quella tesi, cui accennavo dianzi, del <em>diritto libero</em>, del <em>diritto-creazione</em> fatta dal giudice di volta in volta; siamo contrari a questa intuizione che, in realtà, sta dietro a molti tipi di regime totalitario. Perché? Perché con questa dottrina, se si ha certamente una maggiore vicinanza dell’organo realizzatore della giustizia alla società ed al caso da regolare, manca, tuttavia, quel minimo di obiettività, quel minimo di eguaglianza di trattamento, quel minimo di garanzia per tutti, che è costituito dall’idea stessa della legge nella quale — come voi certamente avete intuito — la collettività sovrana, lo Stato che giudica della giustizia delle situazioni, è costretto dalla logica delle cose ad impegnarsi in anticipo nel considerare lecito o illecito, e più o meno gravemente illecito, un certo comportamento. Deve dirlo prima, senza sapere chi potrà essere danneggiato e chi potrà essere, eventualmente, avvantaggiato, da una statuizione che è fatta prima che le realtà della vita si presentino.</p><p class="paragraph" data-counter="531" id="p-531">Ecco perché non si può aderire alla rischiosa tesi del diritto libero, del diritto creato dal giudice, sospetto di parzialità e fonte aggiuntiva di diseguaglianza tra i soggetti. Perché, se per la norma si può dire — in quanto essa è stata preannunciata, in essa il potere si è impegnato <em>prima</em> di sapere di che si tratta — [si può dire]: “questa legge è eguale per tutti”, non è, invece, possibile per il <em>diritto libero</em> dire: “questa giustizia è eguale per tutti”, nella misura nella quale il criterio di giustizia è ricercato, è ritrovato, di volta in volta, dal giudice, ispirandosi, certo, alle intuizioni etico-sociali della collettività; ma voi potete immaginare quale largo margine di errore, o addirittura di arbitrio, vi può essere se dinanzi al caso concreto si crea la norma destinata a disciplinarlo.</p>

  <h2>91. Conclusioni per l’argomento in esame: il rifiuto di talune posizioni estreme della dottrina in relazione al tema dell’interpretazione e individuazione di un punto di equilibrio tra la funzione svolta dal legislatore e il ruolo dell’interprete</h2><p class="paragraph" data-counter="532" id="p-532">Quindi, essenzialità della norma, per queste ragioni di garanzia che riguardano propriamente uno Stato liberale, uno Stato democratico, uno Stato rispettoso dei diritti e, tra i diritti, c’è anche quello della eguaglianza — di essere trattato in modo eguale ed obiettivo — dei cittadini. Quindi, non possiamo rinunciare alla legge, a questo sforzo di <em>tipizzazione</em>, questo sforzo di astrazione che fa il legislatore per disegnare dei modelli di comportamento validi per tutti i casi, ancora indefiniti, da regolare. Questo fa il legislatore, questo è il valore della sua fatica: esso tipizza, esso astrae dalla realtà e dà degli indirizzi di carattere generale.</p><p class="paragraph" data-counter="533" id="p-533">Ebbene, a questi indirizzi di carattere generale, strumenti di garanzia dell’eguaglianza e della giustizia, non si può rinunciare; ma non si può essere neppure così estremisti nel fare riferimento alla legge obiettiva e preventiva, regolatrice dei casi della vita sociale, da ignorare quello che è il contenuto inevitabile della mediazione interpretativa. Pensare che la norma di legge, frutto di questa difficile astrazione, sia immediatamente percettibile, offra tutto il suo significato, tanto che l’interprete non abbia che da fare un modesto riscontro, quasi si trattasse di una macchina: questa è, certamente, una visione eccessiva ed inaccettabile.</p><p class="paragraph" data-counter="534" id="p-534">Ferma, certamente, la norma, bisogna che essa sia interpretata, saggiamente, con dei limiti: interpretata senza eccessive larghezze, senza eccessivi poteri correttivi dati all’interprete, tali da far venire meno la garanzia data dalla obiettività e astrattezza della norma. Ma, tuttavia, una interpretazione ci deve essere, nella quale entra, soprattutto tenendo conto degli elementi di fatto, l’intelligenza, la sensibilità, la personalità del giudice: sicché, un qualche spazio, un adeguato spazio, deve essere lasciato, avendo sempre come guida la legge obiettiva, ma rendendo omaggio alla realtà, che deve essere, a sua volta, interpretata e raccordata creativamente con la norma obiettiva, regolatrice dei comportamenti umani.</p>

  <h2>SEZIONE SECONDA</h2>

  <h2>Le regole di interpretazione della norma</h2>

  <p class="paragraph" data-counter="535" id="p-535">Sommario: 92. Il problema dell’interpretazione del fatto in relazione al significato di valore della norma e la necessaria opera di congiunzione tra norma e fatto per poter configurare quest’ultimo sul piano giuridico-penale. - 93. L’interpretazione autentica come “dettato di legge” sul modo di interpretare la norma al fine di evitare “sbandamenti della giurisdizione” ed “incertezze interpretative”. - 94. L’interpretazione grammaticale e logica. - 95. L’interpretazione teleologica o finalistica. - 96. L’interpretazione storica. Il problema dell’individuazione del significato della norma non può essere ricondotto (e ridotto) alla semplice identificazione della volontà del legislatore: la legge ha “maggior respiro” che non il solo “intendimento” del legislatore. - 97. L’interpretazione e l’indagine di diritto comparato. - 98. La <em>capacità</em> <em>di illuminazione</em> della norma in base alla sua collocazione nel sistema giuridico. Dal complesso di indagini e collegamenti che si realizzano nel processo di interpretazione della norma scaturisce l’<em>illuminazione del giudice</em>. - 99. Interpretazione restrittiva e interpretazione estensiva: il lavoro dell’interprete nella ricerca della verità. - 100. L’ammissibilità dell’interpretazione estensiva nel diritto penale, come ritrovamento e riconoscimento della verità e della realtà della norma. - 101. L’interpretazione analogica. - 102. Distinzione tra analogia e interpretazione estensiva - 103. Ammissibilità dell’analogia nel diritto penale: la risposta negativa. <em>Fisiologia</em> e <em>patologia</em> del diritto. - 104. Il principio di legalità come rispetto e garanzia della libertà del soggetto. Le norme incriminatici come “autolimite” del potere di sovranità penale. L’autentico diritto di libertà garantito dalla legge e il diritto a non essere puniti da leggi create dall’interprete. - 105. Norme incriminatrici e norme scriminanti. Le leggi eccezionali. Accenno alla dottrina che riconduce le norme penali incriminatrici alle norme eccezionali. Critica. - 106. L’analogia in <em>malam partem</em> e l’analogia in <em>bonam partem</em>.</p>

  <h2>92. Il problema dell’interpretazione del fatto in relazione al significato di valore della norma e la necessaria opera di congiunzione tra norma e fatto per poter configurare quest’ultimo sul piano giuridico-penale <sup><a href="#moronote-22" id="moronote-ref-22">[XXII]</a></sup></h2>

  <p class="paragraph" data-counter="536" id="p-536">Dalle cose che abbiamo detto ieri, risulta che noi abbiamo, di fronte al problema dell’interpretazione della norma giuridica e della norma penale in ispecie, una posizione equilibrata: una posizione, cioè, che tiene conto, da una<sup><a href="#curatornote-3" id="curatornote-ref-3">[3]</a></sup> parte, del dato importante della esistenza di una valutazione obiettiva e preventiva da parte dell’organo della sovranità popolare e, dall’altra, l’esistenza, con un proprio potere, con una propria funzione, di un altro organo, esso pure espressione della sovranità, che è destinato a compiere quel processo di chiarificazione, di adattamento, di attuazione della norma nella realtà sociale, attività che non può che essere svolta da un organo apposito, nella concretezza della vita sociale, di fronte a soggetti determinati e a situazioni parimenti concrete.</p><p class="paragraph" data-counter="537" id="p-537">Quindi, è da respingere l’idea che l’interpretazione e l’applicazione della norma sia un processo automatico, meccanico; che l’apprendimento del significato della norma sia immediato ed agevole, l’applicazione <em>dovuta</em>. In realtà, ferma restando la norma come criterio obiettivo di orientamento, nel dare qualificazione giuridica alla realtà sociale, c’è un’attività, c’è un'iniziativa positiva, c'è uno spazio proprio, uno spazio riservato a quell’organo giudicante, a quell’organo della sovranità popolare, cui è demandata la funzione di esprimere il valore giuridico dei casi concreti sottoposti al suo esame. E questo vuol dire che sarà il giudice a prendere l’iniziativa, a compiere qualche attività specifica rivolta, innanzitutto, a comprendere il vero significato della norma, che non è sempre il significato che, a prima vista, viene, o può venire, attribuito alla norma, perché proprio il processo di ricerca, il processo di penetrazione nella norma da parte del soggetto giudicante, può condurre a cogliere un significato diverso, più profondo e, quindi, più vero, della norma, che non sia quello che emerge a prima vista da un’indagine superficiale e sommaria della norma.</p><p class="paragraph" data-counter="538" id="p-538">Ma voi sapete già che a questo lavoro di interpretazione, cioè di penetrazione nel significato della norma, di questo frammento di potere, di volontà sociale esistente nella realtà, e che è destinato ad influenzare la realtà stessa, si accompagna un altro processo, esso pure di interpretazione, esso pure di penetrazione, non più nella formula normativa, nel giudizio di valore che è stato espresso dal potere sovrano, ma un’interpretazione del fatto del quale si deve stabilire il significato giuridico e, quindi, del fatto che deve poter essere collocato, inquadrato, in una norma giuridica. E per operare questa congiunzione tra norma e fatto, cioè per dare al fatto il suo valore giuridico — nel caso nostro, il suo valore penale — occorre, evidentemente, conoscere egualmente bene il principio da applicare ed il dato sociale sul quale l’applicazione viene a cadere.</p>

  <h2>93. L’interpretazione autentica come “dettato di legge” sul modo di interpretare la norma al fine di evitare “sbandamenti della giurisdizione” ed “incertezze interpretative”</h2>

  <p class="paragraph" data-counter="539" id="p-539">Naturalmente — come vedremo meglio poi — in questo complicato processo che impegna l’intelligenza e la emotività del giudice — questo processo che riguarda un dato di valore, cioè un criterio di giustizia qual è la norma, ma che riguarda, al tempo stesso, un fatto, un fatto da guardare nei suoi lineamenti essenziali che lo qualificano giuridicamente, ma da guardare anche in tutte le sue articolazioni che lo qualificano, per così dire, socialmente ed umanamente, ecco: in questo processo lungo e complicato, voi capite che c’è uno spazio, [che] pur restando nelle indicazioni di fondo contenute nella norma in conformità dei princìpi della priorità normativa (di cui abbiamo parlato ieri); vi è, peraltro, del lavoro concreto e autonomo da fare per giungere al fondo nella conoscenza della norma, per giungere al fondo nella conoscenza del fatto e, quindi, innanzitutto della norma.</p><p class="paragraph" data-counter="540" id="p-540">E questa attività rivolta a comprendere la norma, si può dire che è regolata. Cioè, vi sono dei canoni ai quali ispirarsi, vi è un metodo di lavoro al quale il giudice non si può sottrarre. Queste regole dell’interpretazione sono, certo, innanzitutto delle regole logiche, intuitive, di per sé poste senza bisogno di una qualificazione giuridica; ma è pur vero che, in considerazione della delicatezza del tema, in presenza del delicato equilibrio da stabilire tra la norma astratta e oggettiva, e la concretezza e puntualità del giudizio del realizzatore del diritto, talune intuizioni logicamente date siano poi consacrate con le norme giuridiche; sicché alcune regole di interpretazione non sono soltanto espressione di una logica alla quale lo scienziato si piega, ma sono l’espressione di precise esigenze giuridiche contenute nel nostro sistema legislativo. Cioè, vi è un <em>dettato di legge</em> intorno al modo di interpretare la legge, e quello che è certamente di immediata intuizione è che la formula legislativa vada colta, vada interpretata alla stregua del significato che assumono le parole nelle quali la formula si esprime. Parole talvolta più chiare, talvolta meno chiare; parole che hanno, talvolta, un significato immediatamente aperto alla valutazione dell’uomo comune; hanno, talvolta, un significato tecnico che merita di essere — che deve essere — approfondito tutte le volte, appunto, che la parola esprime qualche cosa di più complesso di un concetto di carattere generale e comune. Talvolta vi sono delle parole che vengono interpretate dalla stessa legge penale, cioè è la legge penale che dice che per “pubblico ufficiale” si deve intendere la persona che si trovi in questa o quella situazione; cioè a dire: l’indagine sulle parole non soltanto raggiunge, talvolta, la raffinatezza di un giudizio tecnico, ma qualche volta ha bisogno addirittura del sussidio di una norma giuridica, una specie di <em>interpretazione autentica</em>, <em>preventiva</em> — come abbiamo detto —; cioè: non una interpretazione autentica data — come talvolta avviene — in presenza di <em>sbandamenti nella giurisdizione</em>, di <em>incertezze</em> — di pericolose incertezze — interpretative, ma una interpretazione data dalla legge per togliere ogni dubbio intorno al significato che ad una parola importante, evidentemente, della formula legislativa possa essere attribuita.</p>

  <h2>94. L’interpretazione grammaticale e logica</h2>

  <p class="paragraph" data-counter="541" id="p-541">Naturalmente, dalla grammatica alla connessione logica — questo è del tutto intuitivo — ancora una volta, non c’è bisogno di ricorrere ad un dettato legislativo per comprendere che la norma di legge, che ha nel suo nucleo un’espressione di valore — e, quindi, ha nel suo nucleo una tendenza, una spinta al dominio della realtà — si esprime, poi, in parole connesse tra di loro, in parole logicamente connesse; c’è, cioè, al di là delle parole, un senso, un senso logico, un senso compiuto della frase, cioè della formula che nel suo complesso esprime il valore che la legge intende introdurre, e introdurre unicamente, nella realtà sociale.</p><p class="paragraph" data-counter="542" id="p-542">Quindi il giudice, certamente, passando per l’indagine sulle parole nel loro significato immediato, nel loro significato tecnico, nel loro significato normativo nella vita sociale, o nel loro significato dato dalla stessa norma penale, deve giungere a collegare, a mettere insieme queste parole, per comprendere il pensiero, cioè per comprendere compiutamente il giudizio di valore che la legge esprime.</p><p class="paragraph" data-counter="543" id="p-543">Quindi, certamente, se siamo di fronte alla norma penale sull’omicidio, l’indagine sulle parole ci porterà a stabilire, per esempio, che cosa vuol dire “uomo”, “uomo vittima dell’omicidio”; che cosa vuol dire “cagionare”. E non è semplice né l’una, né l’altra di queste indagini. E, una volta compiuta l’indagine sulle parole, che cosa resta, se non di comprendere il loro significato complessivo, cioè il giudizio di valore, la sacralità, l’intangibilità della vita, che è, appunto, il valore espresso in questa norma di legge?</p><p class="paragraph" data-counter="544" id="p-544">E fin qui, evidentemente, il giudice-interprete si muove in un modo lineare, anche se non semplice. Ma quello che si può domandare è se possa bastare per poter dire di aver inteso veramente il valore della norma nell’attualità del momento storico nel quale essa è destinata ad operare, il rimanere fermi su quello che è stato chiamato “l’involucro” della norma, cioè il contesto delle parole, sia pure legate tra loro, legate solidamente nel nesso della frase, del pensiero compiuto, risultante da parole logicamente connesse. E questo è, certamente, insufficiente e, quindi, da tante parti, in vario modo, con varie formule, si chiama l’interprete a fare di più.</p><p class="paragraph" data-counter="545" id="p-545">E vedete che [in questo] in questo andare al di là delle parole, per quanto esse siano importanti, al di là della logica della frase, per quanto essa sia essenziale, in questo si profila la delineazione di quello spazio che occupa, inevitabilmente, l’interprete sulla base delle osservazioni che abbiamo fatto. Perché, finché si tratta di cogliere il significato, più o meno sofisticato, più o meno complicato, delle parole e 11 nesso che le lega e dà ad esse un senso nell’ambito dell’espressione del pensiero, si può ancora accreditare, in qualche modo, l’idea di una qualche passività, di una qualche soggezione dell’interprete, di fronte alla formula legislativa. Ma se dobbiamo dare all’interprete, alla sua intelligenza, alla sua sensibilità, alla sua capacità di penetrazione, alla sua intuizione sociale, un certo posto per una applicazione non rigida e meccanica della norma di legge, ebbene, questo posto sembra debba essere ritrovato nel momento nel quale il giudice, proprio per cogliere la verità, tutta la verità della norma, e fare una giusta applicazione, trova insufficiente o, quanto meno, trova meritevole di un’altra prova, di un altro controllo, il significato emerso per lui dalla scrupolosa conoscenza delle parole e della logica del pensiero, nel quale la norma si esprime: una controprova. Cioè, veramente la norma significa questo, significa soltanto questo, si applica così, sulla base delle parole, della logica, della loro connessione al caso concreto, o c’è qualche altro elemento più personale, più attuale, nascente dalle cose stesse che debbono essere giudicate e dal tempo nel quale il giudizio avviene, dalle idee degli uomini nel tempo, forse lontano, nel quale una legge dev'essere applicata?</p><p class="paragraph" data-counter="546" id="p-546">E quindi, in vario modo, si cerca di allargare lo spazio occupato dall’interprete, chiamato a giudicare, con un riferimento, comunque, a criteri sostanziali: non bastano le parole, non basta la frase; ci rifaremo a delle fonti sostanziali del diritto, a dei princìpi di equità, a dei principi di eticità, a quel fondo morale nel quale — si voglia o no il diritto è radicato, perché il diritto non è certamente la morale, non è tutta la morale, ma ha un suo fondamento morale.</p><p class="paragraph" data-counter="547" id="p-547">Quindi, un certo richiamo correttivo a princìpi di equità, di eticità, di socialità, ai dati attuali della tematica etico-sociale che si sviluppa in un certo contesto storico. È inevitabile immaginare che il giudice controlli ed eventualmente corregga se stesso, nello sforzo di ricerca della verità; e, tuttavia, innegabilmente, introducendo criteri di equità, di eticità, di socialità, di attualità, c’è un certo rischio di abbandonare o, quanto meno, di non dare tutto il peso che ieri abbiamo riconosciuto dover essere dato alla norma nella sua obiettività, considerato che questa obiettività, questa imparzialità, questa eguaglianza per tutti della norma è, certamente, un grande valore, un valore democratico e liberante in una società.</p>

  <h2>95. L’interpretazione teleologica o finalistica</h2>

  <p class="paragraph" data-counter="548" id="p-548">Non c’è, introducendo questi criteri, al di fuori del diritto positivo — cioè al di fuori del senso delle parole e delle frasi — non c’è il rischio di fare un po’ dell’interprete-giudice, il legislatore, il pericoloso legislatore del <em>caso concreto</em>?</p><p class="paragraph" data-counter="549" id="p-549">E, allora, quale sembra essere la posizione più corretta, cioè per quale varco controllato passa quel tanto di aderenza alla realtà sociale, di inevitabile e responsabile autonomia del giudice, che noi abbiamo ritenuto necessaria, anche se essa non può infirmare il principio della obiettività della legge?</p><p class="paragraph" data-counter="550" id="p-550">Ora, credo che questo varco, non pericoloso, possa essere ritenuto mediante quella che si chiama la interpretazione “‘teleologica”, ‘“finalistica” della norma, perché fin qui — abbiamo detto — siamo rimasti all’involucro della norma, alle frasi nelle quali essa si esprime, al gioco delle parole che consentono di costruire questo pensiero: ma dentro questo, dentro, al di là della corteccia della norma nella sua intrinseca sostanza, che cosa c’è? Certamente — per le cose che abbiamo detto — c’è dentro una finalità sociale, c'è una ragion d’essere della norma: cioè, una norma nasce, e non si può immaginare che nasca altrimenti — noi lo sappiamo — se non per un’esigenza sociale da soddisfare; non nasce se non in vista di un fine ad essa proprio. Chiarire qual è la finalità della norma significa mettersi in condizioni di rettificare o, quanto meno, integrare significativamente il risultato di una attività interpretativa orientata verso le formulazioni della norma; una connessione, una integrazione che ci vengono dal mettere alla prova il senso della norma emergente dalle parole, dalle formule, con la finalità profonda per la quale la norma è stata creata; cioè, in vista di quella tutela dei beni giuridici, in presenza di quella considerazione attenta della realtà sociale sulla quale, comprendendola, il potere sovrano si piega, ricercando gli obiettivi in termini di armonia sociale da consacrare e tutelare attraverso una norma di legge.</p><p class="paragraph" data-counter="551" id="p-551">E, allora, noi capiamo che, per quanto importante questo processo che passa attraverso le parole e il senso della frase, non ha una validità definitiva, in quanto esso non sia armonizzabile con la intrinseca teleologia della norma, con quella finalità profonda che la norma porta in sé, che l’interprete — ecco il suo spazio — deve identificare, e identificare esattamente.</p><p class="paragraph" data-counter="552" id="p-552">Si dice: “ma come si può giungere a cogliere il significato finale della norma, quello che è il suo oggetto di tutela, la ragione sostanziale per la quale la norma è nata?’ Certamente, non possiamo immaginare che l’interprete ricavi queste intrinseche finalità che sono nelle norme da un <em>suo autonomo</em> processo di interpretazione; cioè che le ricavi passando per una via diversa da quella che percorre cogliendo il senso delle parole e delle frasi.</p><p class="paragraph" data-counter="553" id="p-553">Cioè: se le finalità dell’ordinamento giuridico, la sua ragion d’essere, fossero definiti in modo autonomo di fronte alla norma, fossero opera creativa e indipendente del giudice, certamente avremmo introdotto non elementi correttivi ed integrativi, ma elementi autonomi, paralleli: avremmo, cioè, aperto la via — in qualche modo — a quel <em>diritto libero</em> che abbiamo respinto in omaggio al primato della norma nella sua obiettività e, quindi, dobbiamo precisare che l’indagine sulla finalità della norma si compie nell’ambito della norma, e che il giungere al cuore della norma, alla sua specifica ragion d’essere, comporta, ancora una volta, il passaggio attraverso l’indagine sulle parole, sui nessi logici della frase, che sono l’immediata espressione della norma.</p><p class="paragraph" data-counter="554" id="p-554">Questo vuol dire che l’interprete, nel cogliere il senso grammaticale e logico della norma, comincia ad intuire — perché è implicito nella formulazione normativa — [comincia ad intuire] qual è, espresso nelle parole e nella frase, l’obiettivo che la legge persegue: qual è — potremmo dire, parlando in termini di reato, cioè di tutela contro le irregolarità sociali — [qual è] il bene giuridico, qual è l’interesse sociale che il diritto intende proteggere. Ma una volta che si sia iniziata questa identificazione dell’ oggetto sociale della norma di legge penale, proprio utilizzando le parole e la frase, evidentemente, abbiamo cominciato a cogliere un elemento di estrema importanza, che non può essere lasciato lì, messo sullo stesso piano di tutti gli altri elementi; cioè: questa è la norma, queste le sue parole, questa la sua logica, questa la sua finalità.</p><p class="paragraph" data-counter="555" id="p-555">Una volta che la finalità abbia cominciato ad essere identificata, bisogna compiere <em>un cammino a ritroso</em>, cioè ritornare in possesso della finalità propria della norma, in possesso della sua ragion d’essere; tornare verso i significati emergenti dalla norma, dalle sue parole, dai suoi nessi logici, per bilanciare e correggere la prima interpretazione che è stata fatta, alla luce di un compiuto approfondimento delle finalità sociali che la norma è destinata a realizzare.</p><p class="paragraph" data-counter="556" id="p-556">E allora voi comprendete che si passa — per così dire — dalla superficie alla sostanza delle cose, non disprezzando e svalutando questa che viene chiamata la superficie della norma, cioè il suo logico significato, ma, certamente, andando al di là di esso con questo <em>elemento illuminante</em>, che è il fine di tutela che la norma si prefigge. E quindi, al di là — ed è difficile dire in che misura, poi, tutti questi elementi intervengono — al di là della lettera, come si dice, della legge — si dice anche per la <em>legge morale</em> — al di là della lettera di quello che detta logicamente la norma, c’è lo spirito, cioè c’è la ragion d’essere, c’è la finalità sostanziale della norma, che va al di là della lettera. Quindi la lettera, la lettura grammaticale e logica della norma, rimane con questa grossa breccia, costituita dalla ricerca dello spirito e della finalità della norma.</p><p class="paragraph" data-counter="557" id="p-557">Ma non basta neppure questo, perché — con posizioni il cui peso può, evidentemente, cambiare anche nei diversi momenti storici — altri elementi integrativi soccorrono l’interprete, sempre nella: ricerca di superare la fredda, arida, insufficiente lettera della norma di legge, sì da avere — sì, certamente — un criterio obiettivo da utilizzare nel giudizio di valore della realtà; ma un criterio obiettivo che sia nascente da una complessa e fervida attività interpretativa nella quale rientra qualche altro elemento, che vedremo nella lezione di venerdì.</p>

  <h2>96. L’interpretazione storica. Il problema dell’individuazione del significato della norma non può essere ricondotto (e ridotto) alla semplice identificazione della “volontà del legislatore”: la legge ha “maggior respiro” che non il solo “intendimento” del legislatore<sup><a href="#moronote-23" id="moronote-ref-23">[XXIII]</a></sup></h2>

  <p class="paragraph" data-counter="558" id="p-558">L’interpretazione compiuta con strumenti grammaticali e logici, è indirizzata a dare una prima idea dell’oggetto della norma, del suo contenuto, del suo fine e che, una volta identificato per grandi linee quello che si può chiamare “l’oggetto della tutela penale”, si ritorna indietro, arricchendo di significato la interpretazione grammaticale e logica, perché essa viene riconsiderata ed approfondita alla luce di quello che è veramente il criterio direttivo nella identificazione della norma, per la sua ragion d’essere: perché essa è stata emanata, a quali finalità si indirizza. E, quindi, con il contenuto teleologico della norma rientra nell’interpretazione una adeguata considerazione della realtà sociale, della quale l’interprete è qualificato testimone. Ci si distacca, così, dalla superficie della norma: si entra nella sua sostanza nel momento nel quale si cerca di leggerne la finalità. E questo raccorda, certamente, l’interprete alla realtà sociale, e anche politica, della comunità nella quale si pone questo problema giuridico.</p><p class="paragraph" data-counter="559" id="p-559">Ma ho detto, accennando, che l’interprete, in vari modi, cerca di aggredire, di fare proprio il contenuto obiettivo, attuale, della norma e, quindi, percorso l’<em>iter </em>delle parole connesse nella logica del pensiero, l’interprete lancia uno sguardo indietro nel corso del tempo, nella storia della norma, e lancia uno sguardo intorno alla realtà che circonda la norma, e nella quale la norma è inserita. E c’è un primo significato che va messo in evidenza quando si parla di un <em>sussidio storico</em> nella interpretazione della norma, ed è consistente nel risalire, quando ciò è possibile, a quella concreta manifestazione del potere statale, che nell’attuale stadio di sviluppo della vita giuridica è il modo normale di emanazione delle leggi. Cioè, vi è un processo, vi è un dibattito, vi è anche una certa tensione, differenziazione tra punti di vista diversi, il che esprime quella vibrazione che c’è nella vita sociale, ogni qual volta si deve creare il diritto, cioè identificare una linea maggioritaria della giustizia; quella vibrazione, quella passione nella quale consiste poi l’attività politica, e ne abbiamo parlato — e credo che ancora lo ricordate — nelle primissime lezioni, quando abbiamo cercato di legare il contenuto della attività legislativa al complesso delle valutazioni, dei punti di vista, degli interessi, degli ideali che si fanno valere, quindi, si scontrano e si incontrano, nell’ambito della vita collettiva.</p><p class="paragraph" data-counter="560" id="p-560">E questo processo, che parte dalla coscienza dei cittadini, che investe e poi influenza in modo positivo l’opera del legislatore, sfocia, appunto, in un dibattito, più o meno ristretto, secondo le forme costituzionali proprie di ciascuno Stato relative al modo di formazione delle leggi. Modo di formazione delle leggi che, per lo più, non è il modo di formazione diretta della legge, cioè della legge in senso stretto: per lo più è nella forma, nell’attuale ordinamento, del decreto legislativo, cioè della legislazione delegata sulla base di una norma di delegazione approvata dal Parlamento.</p><p class="paragraph" data-counter="561" id="p-561">Quindi vi è, comunque, un insieme di persone che, facendo eco a visioni e valutazioni sociali, esaminando attentamente delle esigenze che nella vita sociale si propongono, formulano, esprimono una legge e ne indicano gli intendimenti, i propositi; viene dichiarata — ed eventualmente in polemica di un gruppo di fronte all’altro di scrittori della legge — [viene dichiarata] qual è la finalità perseguita, qual è il limite di quella tutela, qual è la ragion d’essere essenziale della tutela accordata dalla norma. Quindi, il proposito delle persone che esprimono le norme è, in un modo o nell’altro, documentato nei dibattiti parlamentari o, in aggiunta, anche nei documenti scientifici e politici che completano l’elaborazione della legislazione delegata e, quindi, si fa riferimento prima al dibattito relativo alla legge di delega e poi al dibattito relativo alla legislazione delegata.</p><p class="paragraph" data-counter="562" id="p-562">Noi sappiamo — abbiamo accennato — che questa identificazione dei propositi del legislatore e della funzione della legge, non è l’interpretazione, non è tutta l’interpretazione. Perché, abbiamo detto, che la legge emanata attraverso questa discussione, portando chiaramente in sé i segni di questo dibattito, realizza una sua autonomia: una volta che essa sia stata formulata, non è la legge di quelle persone, non è il riflesso di quei propositi, ma è la legge dello Stato nella sua obiettività. E, quindi, <em>bisogna ben guardarsi dal rimpicciolire il problema del significato della norma</em>, chiudendolo nel tema della identificazione di quella che si suole chiamare la “volontà del legislatore”. Ma, detto questo, cioè detto che la legge ha maggiore respiro che non l’intendimento del legislatore, non per questo si può diminuire il significato che la ricerca dei propositi del legislatore assume come uno strumento complementare, ma importante, per la interpretazione della norma di legge.</p><p class="paragraph" data-counter="563" id="p-563">Quindi, sarebbe assurdo, evidentemente, prescindere dal significato oggettivo delle parole, prescindere dal loro significato logico, prescindere dalla finalità della norma, per rifarsi esclusivamente al periodo di storia costituzionale nella quale la legge è nata; ma sarebbe, certamente, fare un lavoro incompiuto l’adoperare tutti gli strumenti dei quali abbiamo parlato finora, senza preoccuparsi di rifare la storia costituzionale della norma di legge: senza andare, cioè, a rileggere quelli che sono chiamati “gli atti parlamentari”, “la relazione del Governo”, dei proponenti, che accompagnano la presentazione del progetto; senza prendere conoscenza della discussione intervenuta, delle dichiarazioni, delle intenzioni che sono state espresse nel voto degli organi costituzionali.</p><p class="paragraph" data-counter="564" id="p-564">Quindi, c'è un elemento non determinante, ma un elemento seriamente correttivo, nella interpretazione della legge; cioè, si esce un po’ dall’immediatezza della legge, dall’esclusività, dall’isolamento della legge, per lanciare lo sguardo indietro: che cosa si pensava nel Paese, che cosa si pensava nel Parlamento, quando la legge è stata così formulata?</p>

  <h2>97. L’interpretazione e l’indagine di diritto comparato</h2>

  <p class="paragraph" data-counter="565" id="p-565">Ma questa storia della disposizione legislativa può essere riportata ancora più indietro, perché se è di importanza sicura, anche se non decisiva, la ricostruzione della storia della norma, è di un certo rilievo anche la ricostruzione dei precedenti storici della norma. Cioè a dire: non di quello che ha preceduto e condizionato l’emanazione della norma, ma l’identificazione del modo con il quale sono state fronteggiate — o non sono state fronteggiate, a seconda dei casi — quelle esigenze di carattere sociale alle quali la norma intende provvedere, quelle finalità che ne determinano la vita. Perché non è che si tratti di finalità sociali normalmente emergenti soltanto nell’ambito di quell’ordinamento giuridico al quale appartiene la norma in discussione: si tratta, per lo più, di esigenze valide nel tempo, che hanno, quindi, una loro permanenza, si ritrovano nel succedersi delle legislazioni, nei diversi ordinamenti, con mutamenti o variazioni più o meno significativi.</p><p class="paragraph" data-counter="566" id="p-566">Vi sono istituti penali — per stare al nostro caso — che passano eguali, o quasi eguali, da una legislazione all’altra, da uno stadio di sviluppo sociale ad un altro, da una fase politica ad un’altra; e vi sono, invece, istituti che vengono, più o meno profondamente, modificati con il passare del tempo, con il mutare delle intuizioni sociali e politiche, che trovano la loro espressione nella legislazione.</p><p class="paragraph" data-counter="567" id="p-567">Il paragone tra la disciplina storicamente data nell’ambito della legislazione vigente e la disciplina data in precedenza o, al limite, la disciplina non data in precedenza — nel senso che quell’esigenza è stata disconosciuta, non tenuta in conto in un altro momento di sviluppo della vita sociale -— questo può essere, anche nelle sottigliezze della formulazione della norma, un elemento di rilievo; comunque, certamente, un elemento integrativo di un qualche interesse nel processo di identificazione del significato della norma.</p><p class="paragraph" data-counter="568" id="p-568">Quindi, c'è come un arretrare nel tempo: dalla norma nella sua obiettività, nella sua attualità, alla norma com’è vissuta in passato, com’è nata o comminata nell’ordinamento; e c’è, anche, uno sguardo lanciato fuori della norma, non per arretrare nel tempo, ma per considerare il modo con il quale in altri, in diversi ordinamenti giuridici — cioè, non quelli italiani susseguentisi nel tempo, ma in altri ordinamenti — il problema viene proposto e risolto.</p><p class="paragraph" data-counter="569" id="p-569">Naturalmente, mi guardo bene dal sopravvalutare questo elemento in confronto di altri elementi ben più decisivi come quelli che, dall’inizio, noi abbiamo prospettato come gli strumenti fondamentali della interpretazione. Ma consentitemi di dire che in una attività giurisprudenziale che voglia, certo, tener conto della norma, ma che non sia insensibile alla dialettica politico—-sociale che si svolge, e si svolge in diversi Paesi, in un momento nel quale tante ragioni portano i Paesi a raggrupparsi tra loro e a comprendersi, a scambiarsi delle esperienze, ecco: questa sensibilità alle esigenze sociali — illuminante in ordine, soprattutto, alle finalità sostanziali della norma di legge — [questa sensibilità] trova il suo corrispettivo e il suo premio anche in una indagine di diritto comparato. Ma, in particolare, in questo gettare lo sguardo intorno per togliere la norma dal suo isolamento, vorrei, per un momento, richiamare la vostra attenzione sul contributo che può dare alla comprensione della legge quella che viene considerata la sua collocazione nell’ambito del sistema giuridico.</p>

  <h2>98. La capacità di illuminazione della norma in base alla sua collocazione nel sistema giuridico. Dal complesso di indagini e collegamenti che si realizzano nel processo di interpretazione della norma scaturisce l’illuminazione del giudice</h2>

  <p class="paragraph" data-counter="570" id="p-570">Quindi, una norma viene illuminata dal suo passato, viene <em>illuminata</em> dal presente, così come si manifesta in Paesi di analogo livello di civiltà e di comuni tradizioni, ma viene anche illuminata dalla sua collocazione nel sistema giuridico. Perché la norma, della quale noi vogliamo e dobbiamo cogliere il significato ai fini dell’applicazione, è una norma che è presente in un insieme di norme che ha, come insieme, un suo significato ed una sua <em>capacità di illuminazione</em>. Che una norma sia collocata in un titolo o nell’altro, vorrei dire, in un grande capitolo o in un altro grande capitolo del codice penale; che essa sia accostata a norme analoghe che soddisfano non la stessa identica finalità, ma una finalità molto vicina a quella della norma, cioè la logica che ha guidato il legislatore nell’inserire la norma da interpretare nel complesso normativo, nel complesso dell’ordinamento giuridico: questa è una indicazione importante, e lo è proprio nel senso di riconoscere che esiste una logica complessiva del sistema; una logica, cioè, nella quale la norma non è inserita a caso, ma a ragion veduta, quindi collocata là perché è là che trova la sua luce, con la conseguenza che effettivamente un aiuto alla interpretazione del senso della norma deriva anche dal luogo, dal luogo logico nel quale la norma è inserita.</p><p class="paragraph" data-counter="571" id="p-571">È da tutto questo complesso di indagini, di collegamenti, che scaturisce quella <em>illuminazione del giudice</em> — perché normalmente, come sappiamo, del giudice si tratta — quella illuminazione che, ad un certo momento, gli fa apparire chiaro il significato della norma, che gli fa apparire evidente una ragione di applicazione della norma, di <em>quella</em> norma, con <em>quel</em> significato, nella situazione concreta nella quale egli deve operare. Cioè, il chiarimento intellettuale della norma coincide con un <em>giudizio di ricongiungibilità</em>, di collegamento tra un dato di fatto e la norma, così chiarita nel suo significato.</p><p class="paragraph" data-counter="572" id="p-572">Quindi, all’atto del chiarimento intellettuale consegue una sorta di giustapposizione tra la norma ed il fatto, sicché la norma interpretata, colta nel suo significato — e sappiamo che vi è anche una interpretazione del fatto — è una norma che è pronta ad entrare in contatto con la realtà, ad essere inserita come la qualificazione giuridica del dato, del frammento di realtà che il giudice ha dinanzi a sé, con il compito, spesso immane, di dare ad esso un contenuto e un significato giuridico. Quindi, la conseguenza è l’applicazione, è il ripiegarsi della norma fino a coprire compiutamente il fatto che con il suo verificarsi, con l’interrogativo che ha proposto circa il suo significato giuridico, è stato il punto di partenza del processo di chiarimento <em>intellettuale, grammaticale, logico, teleologico, storico, sistematico</em>, attraverso il quale il giudice è giunto a riconoscere l’affinità tra norma e fatto, per legarle in quella che è l’operazione di qualificazione giuridica: cioè, della attribuzione definitiva di un senso giuridico, quindi di conseguenze giuridiche, al fatto da esaminare.</p><p class="paragraph" data-counter="573" id="p-573">[Io vi chiedo scusa di dover andare prima, per un funerale cui non posso mancare. Riguadagneremo poi, lunedì, nella prossima lezione.]</p>

  <h2>99. Interpretazione restrittiva e interpretazione estensiva: il lavoro dell’interprete nella ricerca della verità<sup><a href="#moronote-24" id="moronote-ref-24">[XXIV]</a></sup></h2>

  <p class="paragraph" data-counter="574" id="p-574">Nell’ultima lezione abbiamo visto come l’attività posta in essere dall’interprete sia volta a garantire il significato, il vero significato della norma e, quindi, niente di strano se questo risultato della interpretazione — che è quello che è, cioè la verità della norma — risulta più angusto, più limitato che non apparisse a prima vista; il dettato vero, riconosciuto della norma, è più limitato che non quella che sembrava, per così dire, la lettera, la esterna costruzione della norma. E c’è, naturalmente, anche il caso inverso: quando si parte, nella prima impressione, attribuendo alla norma un significato più limitato; identificando a prima vista, sommariamente, un contenuto ristretto della norma di legge, ed invece il processo interpretativo, l’uso di tutti gli strumenti dei quali abbiamo parlato, ci dà il significato vero della norma e ci fa scoprire che la concreta volontà sociale contenuta nella norma di legge ha un ambito di applicazione più vasto; cioè: è questa una volontà normativa più complessa, più ricca, più incisiva nella realtà sociale.</p><p class="paragraph" data-counter="575" id="p-575">Quindi abbiamo, ancora una volta, la apparenza, la prima apparenza, per quanto riguarda il significato della norma di legge penale; interviene quel processo di chiarimento, di approfondimento, di penetrazione, che è il processo interpretativo; ne scaturisce il risultato, cioè la vera volontà della norma della legge penale, e paragonando questo risultato finale con le apparenze che la norma aveva — e che ci avevano, in certo senso, all’inizio, tratto in inganno — si rivela che la norma ha un ambito di applicazione più vasto di quanto non sembrasse a prima vista. Cioè: chiarendosi con l’interpretazione la portata della norma, questo chiarimento ci porta, talvolta, a restringere il significato apparente, o appariscente, della norma o, invece, talvolta, ci porta ad allargare questo contenuto e significato.</p><p class="paragraph" data-counter="576" id="p-576">Quindi l’interpretazione, nel primo caso, è nel suo risultato, <em>restrittiva</em>; nel secondo caso è, nel suo risultato, <em>estensiva</em>.</p><p class="paragraph" data-counter="577" id="p-577">Il lavoro compiuto dall’interprete, fugando le false apparenze, non accontentandosi delle prime impressioni, ma andando più a fondo nella ricerca della verità, porta a mettere a disposizione dell’interprete una realtà normativa talvolta più limitata, talvolta più ampia di quella che sembrava essere a disposizione dell’operatore del diritto. Questa è, come accennavo, una normale manifestazione della interpretazione.</p><p class="paragraph" data-counter="578" id="p-578">L’interpretazione è raramente una conferma della prima impressione, del valore che a prima vista è stato dato alla norma di legge. Il processo di interpretazione, nella sua complessità, comporta, il più delle volte, non la conferma della prima impressione, ma la sua rettifica, una <em>rettifica in diminuzione</em> o una <em>rettifica in accrescimento</em>. Una rettifica in <em>diminuzione</em>: <em>interpretazione</em> <em>restrittiva</em> della norma di legge; una rettifica per <em>accrescimento</em>: <em>interpretazione estensiva</em> della norma.</p><p class="paragraph" data-counter="579" id="p-579">Perché portiamo la nostra attenzione su questa ovvia realtà della interpretazione proprio parlando di questo processo con riferimento alla norma penale? Perché, come vedremo meglio tra poco, vi sono, per la norma penale, dei problemi di interpretazione che sono tutti particolari e che si collegano alla natura della norma penale, come norma incriminatrice e, quindi, come norma rigorosamente delimitatrice dei comportamenti umani.</p><p class="paragraph" data-counter="580" id="p-580">Ovviamente, come voi sapete, ciò è fatto in funzione della tutela di diritti, che sappiamo essere diritti dello Stato, ma ciò, naturalmente, avviene attraverso una rigorosa delimitazione della attività umana, quella rigorosa limitazione nel soddisfacimento degli interessi che sappiamo essere il corrispettivo necessario per la attribuzione e la fruizione dei diritti. Ed in considerazione della delicatissima vicenda propria del diritto penale, in considerazione della incisività della pena, che è la sanzione per la mancata soddisfazione di questi interessi, i comportamenti umani che vengono, logicamente, razionalmente sacrificati per la tutela dei diritti, devono essere rigorosamente definiti. Lo vedremo meglio tra un momento, parlando di un altro tipo di risultato della interpretazione.</p>

  <h2>100. L’ammissibilità dell’interpretazione estensiva nel diritto penale, come ritrovamento e riconoscimento della verità e della realtà della norma</h2>

  <p class="paragraph" data-counter="581" id="p-581">Ora, il quesito che noi ci poniamo in questo momento, riguarda il risultato restrittivo o estensivo della interpretazione della legge penale, fenomeno di carattere generale, ma che si può riscontrare in particolare nella norma penale per la quale l’interprete può accertare l’esistenza di un contenuto più ristretto O più vasto di fronte alla prima sensazione che egli ha avuto della norma di legge e del suo significato.</p><p class="paragraph" data-counter="582" id="p-582">Lasciamo da parte l’interpretazione restrittiva, che non crea nessun problema per quanto riguarda il diritto penale (è, evidentemente, sempre applicabile tutte le volte che la norma di legge ha un significato vero più limitato di quello apparente: ciò vale anche per il diritto penale).</p><p class="paragraph" data-counter="583" id="p-583">Invece, il quesito che si pone per il diritto penale, riguarda l’interpretazione estensiva, cioè quando il contenuto della norma di legge risulta più vasto, più incisivo che non a prima vista, che non in apparenza. Cioè in pratica, quando accertato mediante interpretazione il contenuto della norma di legge, si scopre che essa, che è da interpretare estensivamente, incrimina di più, colpisce di più e, quindi, in definitiva, punisce di più di quanto non sembrasse a prima vista. E quindi ci si domanda, in questo caso, se questa estensione della incriminazione sia o no concepibile.</p><p class="paragraph" data-counter="584" id="p-584">Ebbene, noi possiamo subito rispondere che questa più incisiva incriminazione non solo è consentita, ma è anche <em>imposta</em> perché essa non è che espressione del chiarimento della volontà effettiva della norma di legge penale. Mediante l’interpretazione estensiva si eliminano delle apparenze, si elimina una falsa sensazione e si coglie quella che è la realtà effettiva della norma di legge, cioè la vera volontà incriminatrice. E per quale ragione mai noi non dovremmo incriminare nella misura e nel modo voluti dalla norma di legge e venuti in chiaro attraverso l’interpretazione solo perché vi era qualche incertezza iniziale, solo perché noi non avevamo capito dall’inizio, mancando l’uso degli strumenti interpretativi, qual era la vera volontà della norma.</p><p class="paragraph" data-counter="585" id="p-585">Qui, quindi, non si allarga arbitrariamente il contenuto della norma € [quindi] non si dà ad essa più efficacia incriminatrice e punitiva: si dà ad essa, con l’interpretazione, il vero, autentico, sin dall’inizio valido, contenuto di incriminazione e di punizione.</p><p class="paragraph" data-counter="586" id="p-586">Quindi, per quanto riguarda l’interpretazione così detta estensiva, essa è una estensione delle parole, dell’apparente significato delle parole, ed è un ritrovamento, un riconoscimento della verità, della realtà della norma di legge. Quindi, per questo, nessun problema.</p>

  <h2>101. L’interpretazione analogica</h2>

  <p class="paragraph" data-counter="587" id="p-587">Invece abbiamo da esaminare un altro caso che apparentemente è vicino a questo, ma in realtà se ne discosta, e tanto se ne discosta che noi dobbiamo dare al quesito circa la legge da applicare, che sto per porre, una risposta diversa da quella che abbiamo dato a proposito della interpretazione estensiva. Cioè parlo della così detta <em>interpretazione analogica</em> o <em>sistematica</em>.</p><p class="paragraph" data-counter="588" id="p-588">Innanzitutto questo fenomeno va considerato, come in realtà è, un fenomeno riguardante tutta la vita del diritto. Quindi c’è una specificità, come vedremo, per quanto riguarda il diritto penale, ma per giungere a comprendere questa specificità, questa limitazione, per quanto riguarda il diritto penale, dobbiamo brevemente vedere di che si tratta quando si parla di interpretazione analogica o sistematica.</p><p class="paragraph" data-counter="589" id="p-589">Si tratta di dare una risposta a dei quesiti circa il significato giuridico, circa gli effetti giuridici di determinati comportamenti della vita sociale, in ordine ai quali si deve rispondere alla domanda: <em>quid iuris</em>? Qual è, cioè, il riflesso, il significato, per il diritto, di questo comportamento? E il diritto, toccato, messo in moto da questo comportamento, reagisce, e come?</p><p class="paragraph" data-counter="590" id="p-590">Questo è il continuo quesito del quale vive la vita del diritto. Cioè la definizione della posizione dei fatti della vita nei confronti del diritto o, se volete, l’incidenza del diritto sui fatti della vita sociale, per trarne alcune conseguenze importanti che sono espressione della vita del diritto. Quindi, abbiamo una serie infinita di casi della vita sociale. Non è possibile predeterminare tutto. Anche il legislatore, questo legislatore sapiente, organico di cui abbiamo parlato, questo legislatore che tipizza casi della vita per definire, con le proprie norme, quale sarà il loro significato e il loro riflesso giuridico; questo stesso legislatore ha dei limiti nella propria fantasia, ha dei limiti nella propria immaginazione e, quindi, può darsi che non abbia creato la figura di qualificazione giuridica adatta ad ogni caso da regolare. Cioè può darsi che la realtà della vita sociale risulti più ricca che non sia la <em>capacità evocatrice</em> e <em>qualificatrice del legislatore</em>. Si può presentare un caso del quale bisogna dire che cosa rappresenta, che cosa significa per il diritto, senza che il legislatore lo abbia esplicitamente contemplato. Avrà contemplato decine di migliaia di casi, ma non ha tipizzato, non ha considerato proprio questo caso che viene in considerazione. Quindi, un difetto, una deficienza di previsione, una insufficienza di fantasia creativa.</p><p class="paragraph" data-counter="591" id="p-591">Quale può essere la conclusione, allora, alla quale è indotto l’interprete, operatore del diritto, quindi il vero interprete, che si trovi a dovere regolare, con il suo significato giuridico, un caso che il legislatore non ha esplicitamente contemplato? Evidentemente, due sono le possibilità alternative che si offrono all’interprete: o dichiarare che manca, per quell’ennesimo caso da regolare, una esplicita formulazione legislativa (può dire: “mi arrendo; non posso fare giustizia; non posso dare un significato giuridico; non posso trarne delle conseguenze perché non trovo né i modelli della vita giuridica, né i giudizi predisposti dal legislatore per la realtà sociale: <em>quel</em> giudizio, <em>quel</em> significato che si attagli a quel dato della realtà”), oppure, nella consapevolezza di dovere dare una risposta giuridica anche per questo caso — perché non questa o quella parte della vita sociale, ma tutta la vita sociale ha un significato giuridico — il giudice-interprete deve cercare, in altro modo, per altra via, di dare la sua risposta positiva di definire il significato di <em>quella</em> situazione non esplicitamente contemplata dal legislatore.</p><p class="paragraph" data-counter="592" id="p-592">Ebbene, normalmente, l’interprete non può rifiutarsi di dare una risposta, non ci può essere un caso della vita giuridica per il quale l’interprete si arrenda dicendo: “no, io qui non conosco, perché non esiste, specificamente, un principio giuridico da applicare”.</p><p class="paragraph" data-counter="593" id="p-593">Non esiste, invece — ecco la risposta che viene data per la normalità dei casi dalla dottrina — {non esiste] un caso di lacuna nel diritto; non esistono casi che non siano suscettibili di ricevere il loro significato giuridico, con le inevitabili conseguenze che ne derivano. Ed allora il quesito: ma mancando una norma di legge che contempli questo caso, quale sarà il contenuto, il significato giuridico che io interprete applicherò per evitare questa resa della giurisprudenza, per evitare che sia riscontrata una lacuna nel diritto? Ebbene, la risposta, in questo caso, è proprio nel senso che non esiste mai una lacuna nel mondo del diritto, una mancata previsione: esiste soltanto o una previsione esplicita o una previsione implicita.</p><p class="paragraph" data-counter="594" id="p-594">Una previsione esplicita: quando si applica — facendone opportuna ricerca — una norma di legge <em>ad hoc</em>, apposita, al caso da regolare; o c’è una disciplina implicita che non si esprime in una norma di legge diretta a regolare quel caso, ma si desume da altre norme di legge che sono esplicitamente formulate per altri casi ma che ecco il significato di questa delicatissima interpretazione — [ma che] contengono dei princìpi, dei valori, che sulla base di una ragione di coerenza, che sulla base di una evidente sistematicità e razionalità dell'ordinamento giuridico, possono essere usati, [questi princìpi] al di là dei casi per i quali sono stati formulati; possono essere applicati per ragione di analogia, per ragioni di similarità, anche a casi per i quali essi non sono stati esplicitamente previsti.</p><p class="paragraph" data-counter="595" id="p-595">Quindi, quali sono i due punti di partenza? Da un lato la mancanza di lacune nell’ordinamento giuridico, data la realtà che, in ogni caso, vi deve essere una risposta giuridica: — primo punto — complessità del sistema normativo, completezza del sistema normativo. Vi deve essere una norma per tutto e per ogni caso. Secondo punto: il sistema normativo è un sistema coerente, è un sistema logico, è un sistema — consentite l’espressione — <em>meramente sistematico</em>, cioè accomunato da alcune idee generali che poi sono ispiratrici delle singole norme nelle quali l’ordinamento giuridico si esprime.</p><p class="paragraph" data-counter="596" id="p-596">Quindi, il ragionamento qualche volta sottile, che fa l’interprete in questo caso, è appunto questo: per questa situazione non c’è una norma precisa; però, per una situazione analoga, per una situazione che si avvicina a questa, per una situazione che presenta esigenze analoghe, c’è una norma di legge. Quindi se non è regolato il caso “x”, è regolato esplicitamente il caso “y”, analogo al primo, che presenta analoghe esigenze. Ed allora, andiamo a cercare non il principio dettato per il caso “x” che non esiste; andiamo a cercare il principio dettato per il caso analogo “y”: questo principio esiste. Ed immaginando, com'è logico, che il legislatore sia coerente e che per casi analoghi si comporti non in maniera contraddittoria, ma in maniera coerente e conforme, siamo autorizzati a trarre, per analogia, dalla norma che regola il caso ‘“y”, un’altra norma analoga che regola il caso analogo “x” che non era stato esplicitamente regolato. Cioè, noi pensiamo, che il legislatore abbia fatto una omissione, ma che la sua volontà è, almeno esplicitamente, contenuta nella volontà normativa che regola un caso analogo, un caso simigliante a quello che ci interessa. E si va ancora un po’ al di là quando, mancando una norma regolatrice di un caso analogo — i due casi “x” “y” — resta egualmente valida l’esigenza di <em>non disattendere la richiesta di giustizia</em>.</p><p class="paragraph" data-counter="597" id="p-597">Come faremo quando siamo posti di fronte ad una lacuna legislativa e non vi è nemmeno una norma analoga disciplinatrice di un caso analogo? Vale, ancora una volta, il principio della compattezza, della razionalità, della coerenza dell’ordinamento giuridico e, quindi, è possibile dare disciplina al caso non regolato facendo ricorso non ad una disciplina analoga, che non esiste, ma ai princìpi dominanti, regolatori dell’ordinamento giuridico, cioè quei princìpi del sistema giuridico nei quali si esprime la coerenza del legislatore che, si presume, logicamente, avrebbe dato un responso per il caso da regolare, sulla base dei princìpi generali che ispirano la legislazione. Il primo caso si chiama di <em>interpretazione analogica</em>, il secondo caso si chiama di <em>interpretazione sistematica</em> ed entrambi presentano delle particolarità, per quanto riguarda il diritto penale, che vedremo nella lezione di domani.</p>

  <h2>102. Distinzione tra analogia e interpretazione estensiva<sup><a href="#moronote-25" id="moronote-ref-25">[XXV]</a></sup></h2>

  <p class="paragraph" data-counter="598" id="p-598">Nella lezione di ieri abbiamo iniziato ad occuparci del processo di interpretazione analogica, cioè abbiamo considerato un modo di interpretare che porta ad un determinato risultato. Potremmo dire che si tratta di un’interpretazione indiretta, in quanto giunge a dare alla situazione sociale da definire il suo significato giuridico, cogliendo un principio normativo che non è in una precisa e puntuale norma di legge, ma è desunto, è determinato, è interpretato, traendolo o da una norma di legge diversa ma analoga — una norma vicina a quella che potrebbe essere formulata per regolare il caso concreto — [o lo desume, questo principio normativo] dall’insieme delle norme, da quella realtà compatta e coerente che è il sistema giuridico nel suo insieme.</p><p class="paragraph" data-counter="599" id="p-599">Il risultato di questo processo, di questo ricercare il principio da applicare tra norme diverse ma aventi una parentela con quella che dovrebbe regolare il caso, conduce, evidentemente, ad un risultato; conduce a definire e portare all’applicazione una norma che è stata desunta dal sistema giuridico. Cioè l’analogia, per così dire, si distingue per questo, perché è creativa di una norma. Mentre il normale processo di interpretazione desume da una norma esistente e specifica la qualità giuridica del fatto con le sue conseguenze, il processo di interpretazione analogica — dobbiamo dire, francamente, che — crea la norma per il caso da regolare perché si tratta, abbiamo già detto, di un caso non regolato dal legislatore; un caso che per essere regolato richiede di desumere la norma dal restante sistema giuridico. E, quindi, come norma specifica di quel caso, questa norma è creata, questa norma è ricostruita, per analogia, dall’interprete. Quindi, indubbiamente, questo principio ha una sua radice normativa, ha una sua radice nel sistema giuridico; soltanto che si tratta di una radice che affonda non in una norma costruita per quella situazione ma in una norma, o più norme, costruite per situazioni aventi <em>simiglianza</em> con quella da regolare che vengono, appunto, utilizzate sì da estrarre da esse un principio valido per il caso da regolare.</p><p class="paragraph" data-counter="600" id="p-600">Questo mi pare che sia il punto da tenere ben presente: l’analogia crea una norma. La crea sulla scorta, certamente, del sistema giuridico; la crea con l’ausilio del legislatore, poiché essa viene definita utilizzando i princìpi che il legislatore ha consacrati già nel suo ordinamento giuridico ma, ciò malgrado, resta vero che la norma, quale risulta per analogia, è una norma nuova, una norma non descritta precisamente nell’ordinamento; una norma, cioè, che non ha quelle caratteristiche di chiarezza, di nettezza, di precisione che ha, naturalmente, la norma giuridica che viene direttamente costruita in vista del caso da regolare. E dico queste cose perché esse hanno un notevole rilievo quando ci si proponga il problema circa la utilizzazione del sistema di interpretazione analogica nell’ambito del diritto penale.</p><p class="paragraph" data-counter="601" id="p-601">Vi ricordate che abbiamo detto ieri che si pone un interrogativo per quanto riguarda quella che abbiamo chiamato una <em>interpretazione estensiva</em>, che si ha quando all’indagine interpretativa la norma risulta di più ampio contenuto e significato che non apparisse a prima vista. Cioè, noi siamo stati, già ieri, insospettiti, preoccupati da questa circostanza: di una norma che legifera più largamente che non sembrasse a prima vista. E ci siamo domandati: è ammissibile questo per il diritto penale? Proprio per il diritto penale che contiene un sistema di rigorose limitazioni dei comportamenti dei soggetti e difende l’osservanza di queste regole, di questi limiti, con una sanzione così importante e decisiva, quale è la pena? Ieri abbiamo dato una risposta positiva, abbiamo detto: benché il significato della norma risulti attraverso l’interpretazione più largo, benché, quindi, sia più estesa la norma, essa può essere egualmente applicata al diritto penale, perché questa interpretazione non ha fatto altro che <em>dissipare una falsa apparenza</em>, quella apparenza per norma sembrava avere un contenuto più ristretto e ha ristabilito la verità delle cose, cioè ha stabilito qual è, veramente, l’intendimento del legislatore.</p><p class="paragraph" data-counter="602" id="p-602">Quindi una norma che risulti più estesa in forza della interpretazione, può ben essere applicata in questa maggiore estensione perché con ciò non si fa altro che riconoscere la norma quale sostanzialmente essa è, di fronte o contro le apparenze che ce la facevano apparire più limitata e, quindi, apparenze dissipate dalla interpretazione.</p>

  <h2>103. Ammissibilità dell’analogia nel diritto penale: la risposta negativa. Fisiologia e patologia del diritto</h2>


  <p class="paragraph" data-counter="603" id="p-603">Questo andava bene per il caso che abbiamo considerato ieri: Interpretazione che chiarisce il vero, originario significato della norma, significato più esteso di quanto immaginato.</p><p class="paragraph" data-counter="604" id="p-604">Non va più bene, invece, quando il quesito sia proposto in relazione alla interpretazione analogica.</p><p class="paragraph" data-counter="605" id="p-605">Se è vero, infatti, come credo di avere dimostrato, che la analogia crea, avvalendosi del ricorso a princìpi di diritto, una norma che non esisteva, allora vuol dire che la risposta al quesito circa la validità della interpretazione analogica nell’ambito del sistema penale, deve avere una risposta negativa. La differenza è che nel primo caso — l’interpretazione estensiva — la norma c’è e viene definita nel suo significato, nel secondo la norma non c’è e per rispondere all’esigenza preliminare la situazione viene ricostruita desunta dai principi, ma viene costruita ex novo, viene costruita dall’interprete, con l’aiuto del legislatore, facendo ricorso a quelle ragioni di coerenza e di organicità che certamente presidiano un ordinamento giuridico, ma la costruzione è fatta dal giudice, non è fatta dal legislatore.</p><p class="paragraph" data-counter="606" id="p-606">E questo, per il resto del diritto, per il resto della esperienza giuridica, va bene, perché, anzi, possiamo dire, in generale, che per definire giuridicamente le situazioni della vita, occorre trovare direttamente o indirettamente, un principio regolatore nell’ambito dell’ordinamento giuridico.</p><p class="paragraph" data-counter="607" id="p-607">Quindi, al di fuori del caso del diritto penale del quale ora ci occupiamo, è certo che l’interpretazione analogica non è solo ammissibile ma è necessaria, è da ricercare, perché se non si facesse ricorso alla interpretazione analogica in linea generale, la conclusione sarebbe un caso di negata giustizia, cioè di una situazione della vita che attende di essere definita giuridicamente: non potrebbe esserlo per mancanza di una norma precisa da applicare al caso di cui si tratta.</p><p class="paragraph" data-counter="608" id="p-608">Il diritto, cioè, in mancanza del ricorso ai criteri della interpretazione analogica o sistematica, dovrebbe, in alcuni casi, arrendersi, dovrebbe confessare di non essere un sistema capace di regolare tutta la materia sociale, la quale non può non avere un significato giuridico; non può non avere una qualificazione giuridica. Per evitare questa inammissibile resa del diritto, cioè il riconoscimento della esistenza di incolmabili lacune nell’ambito dell’ordinamento giuridico, si dice: ‘il legislatore è certamente un legislatore razionale, un legislatore coerente che ha dei princìpi e che o definisce le norme direttamente, o consente di definirle indirettamente desumendole dai princìpi dell'ordinamento”. Quindi, nel caso, direi, della <em>fisiologia del diritto</em>, l’analogia è benvenuta, perché essa permette al diritto di assolvere alla propria funzione regolatrice.</p><p class="paragraph" data-counter="609" id="p-609">Diverso è, invece, il caso del diritto penale, perché il diritto penale — possiamo dire con una frase non scientificamente esatta ma che credo possa farvi cogliere la verità del fenomeno —il diritto penale non è la fisiologia del diritto, ma è la <em>patologia del diritto</em>.</p><p class="paragraph" data-counter="610" id="p-610">Quindi il caso della vita sociale da regolare, richiede, normalmente, giustizia, richiede, normalmente, l’applicazione di un principio regolatore comunque desunto; ma il caso della vita al quale si vorrebbe attribuire un significato giuridico-penale al di fuori della norma che lo preveda, non domanda affatto di essere comunque regolato.</p><p class="paragraph" data-counter="611" id="p-611">Un caso fisiologico certamente attende di essere regolato dal diritto: sarebbe abnorme che il diritto dichiarasse la sua impotenza e riscontrasse una lacuna; ma un caso della vita sociale per il quale si discuta se esso sia o meno proibito, sia o meno illecito, non richiede di essere regolato a qualsiasi costo evitando la lacuna e, quindi, ricorrendo ai princìpi del diritto. Un caso, cioè, che non trovi il suo riscontro in una precisa e specifica norma penale, è un caso che è ben regolato dall’ordinamento giuridico non penale, cioè come un caso lecito, perché quello che non Vietato dal diritto penale e — aggiungerò — quello che non è <em>esplicitamente</em> vietato dal diritto penale, è senz'altro lecito, lecito sulla base dei princìpi generali del diritto, per i quali ogni attività umana è lecita, salvo quella che non sia proibita e, in ispecie, quella che non sia proibita dalla norma penale, per la quale esistono delle ragioni particolari che inducono a richiedere una incriminazione, quindi una descrizione del fatto illecito estremamente precisa e vincolante.</p><p class="paragraph" data-counter="612" id="p-612">Quindi un illecito, sul piano civilistico e, in certa misura, sullo stesso piano amministrativo, può essere ricollegato ad una norma di carattere generale; un illecito di carattere penale deve essere ricondotto ad una precisa, puntuale, specifica determinazione normativa, sicché appaia nettamente definito e riconoscibile quel comportamento umano che in forza della norma penale si trasferisce dal terreno generale di quello che è giuridicamente lecito, sul terreno specifico di quello che è giuridicamente illecito, di quello che è penalmente illecito, con delle conseguenze straordinariamente gravi, straordinariamente incisive, poiché si tratta non di una sanzione qualsiasi, ma della applicazione di una pena, di una grossa limitazione dei diritti di libertà del soggetto.</p><p class="paragraph" data-counter="613" id="p-613">Cioè, il problema della ammissibilità della analogia nel campo del diritto penale, deve essere risolto facendo richiamo ad uno dei princìpi fondamentali del diritto penale: un principio così importante che si trova inserito non soltanto nelle preleggi, ma si trova inserito nella stessa Carta Costituzionale, essendo considerato il fondamento di una <em>garanzia essenziale di libertà</em> per il soggetto. Il principio è quello della <em>legalità</em>, vorrei dire della <em>rigorosa legalità</em> del diritto penale.</p>

  <h2>104. Il principio di legalità come rispetto e garanzia della libertà del soggetto. Le norme incriminatici come “autolimite” del potere di sovranità penale. L’autentico diritto di libertà garantito dalla legge e il diritto a non essere puniti da leggi create dall’interprete.</h2>

  <p class="paragraph" data-counter="614" id="p-614">Noi non lo abbiamo detto esplicitamente, ma era implicito in tutto quello che noi siamo andati chiarendo dall’inizio di questo corso intorno alla norma penale. Era implicito, in quello che noi abbiamo detto, l’impossibilità di considerare come fonte del diritto penale, come fondamento dell’incriminazione dei comportamenti, qualche cosa di diverso dalla legge e da una specifica legge regolatrice, come potrebbe essere una consuetudine. Mentre, pur in questo stadio dell’evoluzione giuridica, la fonte consuetudinaria ha almeno un minimo di forza e di capacità normativa per altri rami del diritto, certamente è da escludere che in qualsiasi modo una incriminazione per il diritto penale, derivi da una fonte normativa diversa dalla legge, diversa dalla esplicita e specifica volontà del legislatore.</p><p class="paragraph" data-counter="615" id="p-615">E in quello che abbiamo detto circa i rapporti tra legislatore ed interprete, tra legislatore e giudice, abbiamo ben chiarito, con particolare riferimento al diritto penale, che si applica una legge che non è creata sul momento; che non è definita dal giudice sulla base delle sue intuizioni morali e sociali; che si applica, sia pure attraverso la mediazione, sia pure attraverso il canale della interpretazione, una legge obiettiva, una legge predeterminata, una legge, cioè, disegnata su casi futuri, su ipotesi di reato che si verificheranno soltanto in futuro. Cioè una norma, abbiamo detto, obiettiva, una norma astratta, una norma preventiva, una norma che non potrebbe essere costruita oggi per essere applicata ad un fatto intervenuto ieri: la legge deve <em>precedere</em> il verificarsi del caso che deve essere regolato. Che cosa sono tutti questi accorgimenti, queste attenzioni, questi rigori ai quali si fa richiamo in materia penale, questo dire “la legge, soltanto la legge”, una “legge precisa”, notate: “una legge precisa, una legge preventiva”. Solo questo può essere il fondamento di una qualificazione giuridica in senso penale. Perché, la qualificazione giuridica in senso penale si risolve in che cosa? Si risolve nel dichiarare il fatto reato; si risolve nell’annoverarlo nell’ambito degli illeciti; si risolve nel colpirlo con una sanzione; nel colpirlo con la sanzione più severa che l’ordinamento giuridico conosca. Quindi, tutto questo non può essere affatto, se deve essere rispettata la libertà del soggetto, se non sulla base di una precisa norma di legge preventivamente apprestata; non costruita sul caso da regolare, ma costruita in vista di ipotesi che si andranno concretando nel futuro.</p><p class="paragraph" data-counter="616" id="p-616">Quindi vale, in modo categorico, nel diritto penale, il <em>principio di legalità</em>, vorrei aggiungere, il <em>principio della specifica legalità</em>. Perché, certamente, non si può disconoscere che quando si fa ricorso ad un’interpretazione analogica in vista della applicazione in base ad altri rami del diritto, si applichi un principio giuridico desunto da norme non specifiche, desunto da norme generiche, desunto da norme affini, desunto dall’organico sistema dell’ordinamento.</p><p class="paragraph" data-counter="617" id="p-617">Questo va bene per gli altri casi; ma questo tipo di principio desunto per ragioni di affinità, per ragioni di simiglianza, per ragioni di coerenza, non vale per il diritto penale. Poiché si tratta di questa rigorosa delimitazione della libertà, bisogna che il legislatore si sia impegnato in modo preciso e categorico, abbia non fatto <em>intendere</em>, non fatto <em>desumere</em> ragionevolmente la propria volontà, ma la propria volontà abbia manifestato in modo assolutamente preciso con la descrizione puntuale del fatto che deve essere considerato come reato colpito dalla pena: deve esservi una precisa corrispondenza di lineamenti, di lineamenti essenziali tra la previsione della legge e la realtà del fatto che alla legge deve essere riportato.</p><p class="paragraph" data-counter="618" id="p-618">Evidentemente, ogni fatto ha, poi, una sua straordinaria ricchezza di lineamenti particolari; ciascun fatto è un dato storico, irripetibile, ma, almeno per quanto riguarda le linee essenziali, il tipo di fatto, bisogna che vi sia una perfetta corrispondenza, e questa non si verifica quando la legge non è stata esplicitamente scritta, esplicitamente formulata per il caso da regolare.</p><p class="paragraph" data-counter="619" id="p-619">E, quindi, veramente si può dire che nel diritto penale — il sistema delle leggi che sono incriminatrici, quindi sono fondamento di quella cosa severa e grave che è la pena — le leggi sono anche un limite, un <em>autolimite</em> del potere di sovranità penale di cui abbiamo parlato. Un autolimite perché vuol dire che il legislatore colpisce severamente, sì, ma <em>solo</em> nell’ambito delle precise statuizioni della legge e al di fuori di esse vi è un diritto, un vero diritto di libertà. Nell’ambito della legge, della legge esplicitamente formulata c’è, come voi sapete, un dovere giuridico di comportarsi in un certo modo, o vi è una soggezione giuridica alla applicazione della pena; al di fuori della norma penale, al di fuori della precisa norma penale esiste non un dovere, non una soggezione, ma <em>un autentico diritto di libertà garantito dalla legge</em>: se vi fosse un tentativo di incriminare, al di fuori dell’esistenza di una precisa norma di legge, questo tentativo sarebbe esso stesso un reato e sarebbe punito. Quindi vi è questo diritto fondamentale, categorico diritto di libertà e di essere puniti solo nell’ambito delle leggi precisamente scritte, delle leggi create direttamente dal legislatore; diritto a non essere puniti da leggi create dall’interprete, create dal giudice, sia pure sulla scorta dei princìpi generali del sistema giuridico o dei princìpi che ispirano una norma che può essere portata ad ulteriori conseguenze, diverse da quelle esplicitamente contemplate.</p><p class="paragraph" data-counter="620" id="p-620">E questo va senz'altro bene per quanto riguarda le norme penali incriminatrici, sulla base del principio della legalità del diritto e della garanzia di libertà al di fuori dei limiti precisamente fissati dal legislatore. E, quindi, la risposta al quesito circa la analogia in diritto penale è una risposta negativa. Positiva è la risposta per l’interpretazione estensiva; negativa, motivatamente negativa, la risposta per quanto riguarda l’interpretazione analogica. Questo per quanto riguarda le norme incriminatrici.</p>

  <h2>105. Norme incriminatrici e norme scriminanti. Le leggi eccezionali. Accenno alla dottrina che riconduce le norme penali incriminatrici alle norme eccezionali. Critica</h2>

  <p class="paragraph" data-counter="621" id="p-621">Ma nel diritto penale vi sono non soltanto delle norme incriminatrici, vi sono delle norme regolatrici, in linea generale, della punibilità, e vi sono, accanto alle norme incriminatrici, delle norme scriminanti in base alle quali si giunge ad escludere per un determinato fatto il carattere di reato che a prima vista si sarebbe stati indotti ad attribuire a determinati fatti. Per esempio: una uccisione commessa in istato di legittima difesa o, in talune circostanze, in istato di necessità; nell’esercizio di un diritto; nell'adempimento di un obbligo giuridico. Questo fatto, che in apparenza è un reato — perché comporta l’uccisione della persona — in realtà, come vedremo più ampiamente poi, reato non è perché vi è, appunto, un principio scriminante da applicare.</p><p class="paragraph" data-counter="622" id="p-622">E questo si trova nell’ambito delle norme penali in senso lato, norme appartenenti al sistema del diritto penale.</p><p class="paragraph" data-counter="623" id="p-623">Voi capite bene la differenza che c’è tra una norma che descrive un comportamento al fine di incriminarlo, e una norma che descrive un comportamento al fine di scriminarlo, di farlo rientrare nell’ambito delle libertà garantite dal diritto.</p><p class="paragraph" data-counter="624" id="p-624">Ma a questo proposito, vi sono delle curiose formulazioni. Vi sono alcuni i quali dicono: l’interpretazione analogica è vietata, è impossibile per le leggi penali per le ragioni che vi ho detto, che sono del resto codificate, e per le leggi eccezionali. È intuitivo che una legge di carattere eccezionale non è passibile, neppur essa, come legge penale, di una interpretazione analogica, perché l’eccezione è, appunto, la deroga ad un principio e, quindi, non è possibile estendere una eccezione, cioè una deroga a quel principio al quale si dovrebbe fare ricorso per avere una interpretazione analogica. Allora, il ragionamento che si fa è questo: le leggi penali, come le leggi eccezionali, non sono passibili di una interpretazione analogica e proprio perché le stesse leggi penali sono, in certo modo, delle leggi eccezionali, sono una limitazione particolare e, diciamo pure, eccezionale alla libertà.</p><p class="paragraph" data-counter="625" id="p-625">Le norme di carattere scriminante riportano alla regola: se la norma penale incriminante è eccezionale, e come tale non è passibile di interpretazione analogica, le norme di carattere scriminante ci fanno passare dalla eccezione alla regola, e quindi, nell’ambito della regola, almeno le norme scriminanti sono suscettibili di una interpretazione analogica.</p><p class="paragraph" data-counter="626" id="p-626">Vi è, però, chi — ed io credo giustamente — non riconduce le norme penali alle norme eccezionali. È certo vero, che per una ragione di affinità tra i due tipi di norme, l’analogia è esclusa sia per quanto riguarda le norme penali incriminatrici, sia per quanto riguarda le norme eccezionali in considerazione della loro particolare natura. Ma con questo non si può dire — ed io non dico, a differenza di altri — che la norma penale incriminatrice è una norma eccezionale.</p><p class="paragraph" data-counter="627" id="p-627">È vero che la limitazione di libertà è, in certo senso, eccezionale di fronte alla libertà che è la regola; ma questo non basta per fare considerare eccezionali le norme penali che sono, sia pure, come ho detto, nella <em>patologia del diritto</em>, delle normali ed esplicite previsioni di comportamenti socialmente inammissibili e meritevoli, perciò, di una pena.</p><p class="paragraph" data-counter="628" id="p-628">Quindi questo ragionamento che assimila la norma penale come fatto restrittivo alla norma eccezionale, che deroga a principi, non mi pare una interpretazione giusta.</p>

  <h2>106. L’analogia in malam partem e l’analogia in bonam partem</h2>

  <p class="paragraph" data-counter="629" id="p-629">Vi sono altri che dicono: le norme penali sono, appunto, norme ordinarie, sia pure restrittive, quindi non passibili di interpretazione analogica; le norme scriminanti sono esse, sì, eccezione a questo sistema, riconducono alla libertà, riconducono alla regola della libertà e, quindi, esse sono suscettibili di interpretazione analogica.</p><p class="paragraph" data-counter="630" id="p-630">Vi è una notevole divergenza di opinioni e anche di motivazioni su questo punto ma, senza addentrarci molto nella specifica valutazione della questione, possiamo dire intuitivamente che le norme di carattere scriminante non hanno di per sé quel carattere di rigore, di precisa delimitazione che è posta a garanzia della libertà e che caratterizza le norme penali incriminatrici. È intuitivo che quando si dice <em>impossibile</em> analogia che si chiama in <em>malam partem</em>, cioè impossibile l’analogia che approdi ad accrescere lo spazio delle limitazioni del soggetto, non si intende coinvolgere quella che si chiama l’analogia in <em>bonam partem</em>, cioè a dire: quella relativa a norme che delimitano, che specificano, che, in sostanza, diminuiscono questo spazio ristretto nel quale è rinchiuso dalle norme penali il soggetto il quale debba assumere una responsabilità penale.</p><p class="paragraph" data-counter="631" id="p-631">Quindi si può dire che, in linea generale, quando vi siano norme che allargano le maglie, che allargano la sfera, che sono in favore della libertà, una analogia, sia pure da usare con prudenza in favore dell’imputato, è ammissibile, salvo che si tratti proprio di principi scriminanti, sì, ma di carattere assolutamente eccezionale come sarebbe, per esempio, la non punibilità del furto tra parenti che è una deroga, è un’eccezione, una non incriminazione che ha, però, una sua specifica ragion d’essere che non può ...[<em>interruzione della registrazione</em>].</p>

  <h2>SEZIONE TERZA</h2>
  <h2>La giurisdizione</h2>

  <p class="paragraph" data-counter="632" id="p-632">Sommario: 107. La correlazione tra norma giuridica e decisione giudiziale: il rapporto tra legislatore e giudice. - 108. Interpretazione e libera coscienza del giudice. - 109. Interpretazione e uguaglianza del diritto. Il giudice di merito e il giudice di diritto. - 110. I tre gradi della giurisdizione. - 111. La giurisdizione della Corte di Cassazione. La Cassazione come giudice supremo di diritto che ricostruisce l’uguaglianza della giustizia. L’inevitabile evoluzione della giurisdizione: anche i giudici supremi, garanti della certezza del diritto, sono partecipi del perenne movimento delle valutazioni sociali.</p>

  <h2>107. La correlazione tra norma giuridica e decisione giudiziale: il rapporto tra legislatore e giudice<sup><a href="#moronote-26" id="moronote-ref-26">[XXVI]</a></sup></h2>

  <p class="paragraph" data-counter="633" id="p-633">Nelle lezioni precedenti abbiamo preso in considerazione i problemi dell’interpretazione della norma penale, che in gran parte sono i problemi che le direttive impongono per l’interpretazione in genere della norma di legge e in parte sono, come abbiamo visto, problemi specifici, problemi ai quali, cioè, bisogna dare una risposta che tenga conto della particolare natura della norma penale. Ed è soprattutto sotto questo profilo che ci siamo intrattenuti, alla fine, sul tema della interpretazione analogica e sistematica, giungendo alla conclusione che, in generale, questo tipo di interpretazione debba essere escluso nel campo del diritto penale, perché in contraddizione con quel principio di legalità — . rigorosa e preventiva legislazione dei comportamenti censurabili — che è un dato fondamentale della esperienza giuridico-penale.</p><p class="paragraph" data-counter="634" id="p-634">Ma oggi vorrei soffermarmi su un aspetto particolare e per questo credo che si debba fare un passo indietro e ritornare a quella correlazione tra norma giuridica e decisione giudiziale, a quel rapporto tra il legislatore e il giudice, al quale abbiamo fatto cenno all’inizio della nostra esposizione.</p><p class="paragraph" data-counter="635" id="p-635">Vi ricorderete che abbiamo posto il quesito intorno al valore che ha la norma come un elemento essenziale per la valutazione giuridica di una situazione della vita sociale, quella che viene in considerazione e della quale si deve definire il significato giuridico. Vi ricordate che abbiamo respinto la tesi del carattere automatico, meccanico della interpretazione, quasi che la norma contenga in sé una chiarezza, una precisione di volontà legislativa che escluda ogni intervento attivo da parte del giudice-interprete. Cioè, noi abbiamo tenuto fermo il principio che la decisione del giudice non è basata sulle sue intuizioni, non è basata sui dati della realtà etico-sociale, ma è basata in prima linea su di una norma oggettiva e preventiva da interpretare. Una norma però — abbiamo detto sin da allora — non meccanicamente, non rigorosamente interpretabile, ma una norma che, nella sua oggettività, passa, per giungere a qualificare la realtà, attraverso il canale costituito dalla intelligenza e dalla coscienza del giudice-interprete.</p><p class="paragraph" data-counter="636" id="p-636">Infatti, si dice che il giudice obbedisce alla legge e soltanto alla legge, o si dice anche — e non è una cosa contraddittoria — che il giudice obbedisce alla sua coscienza, cioè alla sua consapevolezza della legge, obbedisce al suo modo di intendere la legge. Non è assoggettato ad altri poteri, non è guidato da altri poteri, non è sospinto da forze sociali. È sospinto solo da questo dato interiore: la sua conoscenza, la sua intuizione, la sua penetrazione della norma, cioè quello che è la sua coscienza di uomo libero e soggetto soltanto alla legge, come essa gli appare evidente.</p><p class="paragraph" data-counter="637" id="p-637">Quindi, riferimento necessario ad una norma di legge, con esclusione di una funzione creativa del diritto da parte del giudice e passaggio della norma, punto essenziale di riferimento, dallo stato di <em>astrattezza</em> e <em>genericità</em> allo stato di <em>concretezza</em> subiettiva, attraverso il canale del libero convincimento del giudice, del suo convincimento in coscienza: cioè quello che il giudice comprende, quel che il giudice intende, è per lui la norma da applicare in quella circostanza.</p>

  <h2>108. Interpretazione e libera coscienza del giudice</h2>

  <p class="paragraph" data-counter="638" id="p-638">Quindi la norma è certamente un dato obiettivo, un dato preventivo: è quella creazione della sovranità che è destinata a influenzare, a qualificare tutte le situazioni sociali che possano essere riportate nell’ambito della norma, ma nella accezione, nel significato che è balenato liberamente nella intelligenza e nella coscienza del giudice.</p><p class="paragraph" data-counter="639" id="p-639">Quindi, c’è un interprete libero: libero in che senso? Non certo libero per quanto riguarda l’oggetto sul quale si deve ripiegare, che è la norma di legge; non certo per quanto riguarda i canoni logici, e qualche volta anche rigorosamente giuridici, che sorreggono la interpretazione. Ma un interprete libero nel senso che, applicando quelle norme, applicando quei canoni, studiando la norma, egli giunge ad un convincimento, elabora un risultato, per così dire <em>vivifica la norma</em>, la presenta nella forma, nel significato, nel contenuto che gli si sono manifestati nella sua iniziativa interpretativa. E quindi può darsi — e questo lo dobbiamo mettere in conto — che due giudici, applicandosi alla interpretazione di una stessa norma, due giudici, applicando i criteri logici o i criteri normativi prescritti per l’interpretazione della norma di legge, si convincano, per quanto riguarda il contenuto della legge, che sono validi significati diversi. Cioè, l’interpretazione della norma, punto di riferimento, come abbiamo detto, poiché non è quel fatto automatico, meccanico che illuministicamente ci era stato presentato; poiché passa sempre attraverso l’intelligenza del giudice, la coscienza del giudice ecco: questa legge può essere appresa e riportata nella realtà con significati e contenuti diversi, a seconda del <em>modo</em> di intendimento da parte dell’interprete-giudice.</p><p class="paragraph" data-counter="640" id="p-640">E questa non è una ipotesi di scuola; questa è una realtà: le divergenze di interpretazione esistono. Cioè, vi sono dei giudici che contemporaneamente, in sedi diverse o anche nella stessa sede, comunque nello stesso contesto sociale e storico, giungono a intendere in modo radicalmente diverso, o in modo sensibilmente diverso, la stessa norma di legge.</p><p class="paragraph" data-counter="641" id="p-641">E allora, che cosa rimane della obiettività della legge, di cui abbiamo parlato? Che cosa rimane di questa essenziale garanzia di cui abbiamo detto? Garanzia costituita dal fatto che a disciplinare i comportamenti umani vi sia un pronunciamento preventivo ed obiettivo da parte del legislatore; quello che ci faceva dire che la giustizia è eguale per tutti, perché la legge è stata formulata senza guardare a nessuno in particolare e, quindi, come qualche cosa che, rigorosa o indulgente, sarebbe stata egualmente applicata a tutti i soggetti che in quel momento, nel quale la norma è formulata, non sono presenti. Che cosa rimane di questa garanzia di una legge non disegnata in considerazione delle persone e dei casi concreti, ma disegnata in termini generali ed astratti? Che cosa rimane di questa obiettività se la legge, passando per il libero, incoercibile tramite della consapevolezza, della intelligenza del giudice, si presenta in modo diverso a giudici diversi e, quindi, viene applicata con contenuto diverso, come se si trattasse di diverse norme per disciplinare casi analoghi, riscontrabili nella realtà sociale?</p><p class="paragraph" data-counter="642" id="p-642">Cioè, si può dire veramente che la giustizia è eguale per tutti, intendendo con ciò che la legge, in quanto preventiva ed obiettiva, è uguale per tutti? Se quella che si applica non è una legge astratta ed obiettiva, ma quella che si applica è una legge <em>intuita</em> dal soggetto interpretante — e, quindi, dai soggetti interpretanti, <em>liberamente interpretanti</em> — allora dobbiamo dire che la giustizia non è eguale per tutti. Perché se un giudice, nella sua libera ed incoercibile attività interpretativa, perviene a dare alla norma un certo significato, che ne fa una norma incriminante, quel caso è regolato in un certo modo: in un modo restrittivo, perché si tratta di una incriminazione. Ma se la legge è interpretata da un altro giudice, com'è suo diritto — direi, com’è suo dovere — se è interpretata in modo più largo, tanto da fare sfuggire alla sua presa, alla sua capacità di disciplinare un caso eguale nell’essenza — quindi, analogo nelle essenzialità, eguale nella vita concreta — allora vuol dire che è come se si applicassero due leggi diverse; abbiamo due giustizie diverse: per colpa, ma non è giusto dire colpa; per responsabilità, ma non è neppure giusto dire responsabilità; per un dato, possiamo dire, che è <em>incoercibile</em>, ed è la <em>libera coscienza del giudice</em>. Se ci affidiamo ai giudici, dobbiamo scontare che le norme possano essere colte in significati diversi e dar luogo a disparità per quanto riguarda il significato giuridico e le conseguenze giuridiche di determinati fatti, in relazione a norme che sono obiettivamente consistenti, ma acquistano una coloritura, un significato diverso, in relazione alla attività sempre, in qualche misura, integrativa del giudice.</p><h2>109. Interpretazione e uguaglianza del diritto. Il giudice di merito e il giudice di diritto</h2><p class="paragraph" data-counter="643" id="p-643">Voi capite che questo crea un problema, e possiamo dire che è un problema non eludibile e credo che sarà questa, poi, alla fine, la nostra conclusione. Ma, certamente, vi rendete conto che siamo di fronte ad un problema e siamo di fronte ad un problema di giustizia, siamo di fronte ad un problema di eguaglianza, che è una delle cose più importanti, più significative in una società democratica. Dico “democratica” nel senso che è quella che ha più spiccato il senso dei valori della persona, quindi delle ragioni di eguaglianza dei soggetti; ma vorrei dire che per ogni tipo di società si pone questo problema della disparità della legge derivante dalla diversità e dalla incoercibilità — giusta incoercibilità — del canale interpretativo.</p><p class="paragraph" data-counter="644" id="p-644">E allora si cerca — vorrei dire anticipando — [si cerca] empiricamente di risolvere questo problema, di affrontare questa difficoltà. Il giudice penale è chiamato a regolare una situazione di fatto; è chiamato a dirci che cosa essa significa dal punto di vista giuridico e, quindi, ogni giudizio — come certamente avrete appreso dalle lezioni di procedura penale — [ogni giudizio] è complesso, cioè è composto di una certa interpretazione della norma, di una certa interpretazione del fatto, di una conseguente applicazione, di un congiungimento del dato di fatto con il dato giuridico e, quindi, il giudice è di regola chiamato a conoscere il fatto in tutti i suoi lineamenti essenziali, dal punto di vista della definizione giuridica; i suoi lineamenti concreti, anche se non essenziali, che sono rilevanti per l’applicazione della legge: è chiamato a interpretare la legge e ad applicarla.</p><p class="paragraph" data-counter="645" id="p-645">Quindi il giudice è ad un tempo — come si dice — giudice di fatto e giudice di diritto; cioè è giudice di merito ed è giudice di principio; guarda alla realtà che gli è sottoposta e della quale deve dare il senso giuridico, e guarda ai princìpi desunti dalle norme, desunti dal sistema normativo, mediante i quali illuminare e vivificare, dal punto di vista giuridico, la situazione di fatto, con quelle possibilità rilevanti di disparità di giudizio sul diritto, di diversa interpretazione da parte dei giudici, [da parte dei giudici] che, perciò, applicano la stessa norma, ma variamente interpretata, cioè norme diventate diverse attraverso la interpretazione.</p><h2>110. I tre gradi della giurisdizione</h2><p class="paragraph" data-counter="646" id="p-646">In questa situazione è nella logica del sistema uno sforzo da parte della organizzazione giuridica per eliminare, o almeno attenuare, le disparità di giudizio, le disparità di interpretazione dei giudici in ordine alle norme che debbono essere applicate. E quindi nel sistema della giurisdizione esistono delle forme di riesame del caso da regolare, soprattutto come — per quel che ci riguarda — se si tratti di un reato da riconoscere, da imputare e, quindi, da colpire con la pena.</p><p class="paragraph" data-counter="647" id="p-647">È sempre evidente la necessità di un riesame da parte di altri giudici prima di chiudere il caso, prima di dire che, dal punto di vista giuridico, esso significa quello e nient'altro che quello; una garanzia contro l’errore, una garanzia anche contro l’errore di fatto; contro la mancata, insufficiente valutazione dei dati di fatto in ordine alla responsabilità del soggetto, in ordine alla consistenza del torto: anche questo può essere oggetto di riesame e se si guarda, soprattutto in materia penale, alle conseguenze — le pene che scaturiscono — si comprende bene che, prima di dire: “qui c'è un colpevole che va punito”, si passi attraverso alcuni gradi di giurisdizione, alcuni gradi di giurisdizione e di controllo. E c’è un grado di giurisdizione e di controllo che riguarda il fatto e il diritto insieme: cioè, esattamente, una giurisdizione di appello, che riproduce il cammino che è stato fatto dal primo giudice; riproduce tutto intero questo cammino e riesamina sia i dati di fatto, sia i dati di diritto, con la possibilità che il giudice di appello dia una diversa valutazione del fatto, una diversa interpretazione e valutazione del diritto.</p><p class="paragraph" data-counter="648" id="p-648">Ecco; ma poi c’è un terzo grado di giurisdizione, e questa volta abbiamo una <em>divaricazione</em>, perché il fatto non è più oggetto di esame, non è oggetto di riesame, ma resta oggetto di riesame il diritto. Cioè, nel nostro sistema, mentre si ritiene necessario, ma anche sufficiente, che i dati di fatto, l’esistenza del fatto, la attribuibilità del fatto al soggetto, il grado di responsabilità siano esaminati due volte, invece, per quanto riguarda il diritto, il nostro sistema consente ed esige che il diritto sia esaminato <em>tre</em> volte, non <em>due</em>. E quindi, nel sistema della giurisdizione e, possiamo dire, nel sistema della interpretazione esistono <em>tre</em> gradi di giurisdizione; cioè esistono tre giudici che, di volta in volta, esaminano il diritto per definire — tanto è importante questa acquisizione, tanto è importante la posta in gioco — per definire qual è il diritto da applicare.</p><p class="paragraph" data-counter="649" id="p-649">Questa giurisdizione esclusiva, — cioè questo giudice che si occupa soltanto di diritto, che non è appesantito dal riesame del fatto; quel giudice per il quale è acquisito quello che, per quanto riguarda il fatto, è stato definito dal giudice di appello — è la Cassazione. Cioè, esiste una giurisdizione suprema — come si chiama — che non ha più a che fare con i fatti, né per quanto riguarda l’accertamento della loro esistenza e della loro attribuzione al soggetto, né per quanto riguarda la valutazione umana, la gravità del fatto; cioè, un giudice che si sofferma su questo punto decisivo, quale è il significato del diritto.</p><p class="paragraph" data-counter="650" id="p-650">Ed è un vertice, un vertice unico. Certo, un giudice ripartito, per ragioni di funzionalità, in più sezioni, ma è un giudice unico che, in ultima istanza, interpreta il diritto, esamina il diritto: cioè, il giudice unico al quale per ricorso pervengono [dai giudici di merito] le diverse interpretazioni che sono state date da giudici diversi, intorno alla norma da applicare.</p><h2>111. La giurisdizione della Corte di Cassazione. La Cassazione come giudice supremo di diritto che ricostruisce l’uguaglianza della giustizia. L’inevitabile evoluzione della giurisdizione: anche i giudici supremi, garanti della certezza del diritto, sono partecipi del perenne movimento delle valutazioni sociali</h2><p class="paragraph" data-counter="651" id="p-651">Quindi la Cassazione è il giudice destinato istituzionalmente a uniformare l’interpretazione della norma. Poiché si tratta di un giudice unico che esamina diverse intuizioni delle norme penali, è da sperare, è da presumere che almeno questo giudice di vertice — un po’ contestato, come vedremo — [che almeno questo giudice di vertice] renda uniforme, unitaria, l’interpretazione della norma; quindi, che delle diverse intuizioni intorno alla norma, ne prescelga, ne faccia propria una, la rinforzi con autorità — deve essere questo il giudice supremo di diritto — e la applichi al caso da regolare. Perché di questo si tratta: cioè, la Cassazione, quando di fronte a certe interpretazioni e in concreto di fronte a <em>diverse</em> interpretazioni, ne accetta una o ne elabora una, la rinvia per l’applicazione al giudice di merito, con rinvio formale o senza rinvio formale. Ma, comunque, se la Cassazione ha deciso, il significato della norma — per quanto riguarda il caso concreto — è ormai definito, quale che sia stato il parere del giudice di merito, anzi, dei giudici di merito: quando la Cassazione ha parlato, si applica la norma di legge nel significato che la Cassazione ha definito; e, quindi, immaginando che giungano alla Corte di Cassazione casi diversi di interpretazione — e, quindi, casi diversi da regolare — se la Cassazione si pronuncia in modo uniforme, quei casi che erano stati disciplinati in modo diverso, ricevendo il giudizio inappellabile, ormai, della Cassazione, vengono ricondotti ad unità: cioè, la norma si applica in modo eguale, secondo la interpretazione della Cassazione, ai diversi casi da regolare.</p><p class="paragraph" data-counter="652" id="p-652">Quindi, si realizza, sempre in ordine a casi da giudicare, la <em>unicità</em> nel significato della norma; si approda ad un unico contenuto della norma e si evita, per quanto riguarda i casi da regolare, quella ipotesi che è parsa, se non scandalosa, certo tale da lasciare estremamente perplessi: che giudici diversi conformino diversamente l’unica norma di legge.</p><p class="paragraph" data-counter="653" id="p-653">Mediante la Cassazione, che si presume dia una risposta uniforme intorno alla interpretazione della norma, si ricostruisce la eguaglianza della giustizia: cioè, le norme, diversamente interpretate, si riconducono ad unità nel giudizio della Cassazione. Ma c’è qualche osservazione da fare, ed intanto questa: che la Cassazione non è un giudice immobile; cioè non è un giudice il quale, attraverso la sua interpretazione, si sia sbarrata la strada per dare — se questo sia il suo convincimento — una interpretazione diversa. E non vi stupirete che questo avvenga: cioè, che l’unico giudice supremo, la Cassazione, possa, nell’ambito di pochi mesi — ed a maggior ragione, nell’ambito di alcuni anni — possa mutare, come si dice, la sua interpretazione; possa determinare quella che si chiama “un’altra, ed innovativa, corrente interpretativa”, poiché si tratta, sì, di un giudice unico-esclusivo-supremo, ma è un giudice collegiale, fatto di uomini che mutano; la composizione della Corte si modifica come si può modificare — anzi, senz'altro si modifica — la sensibilità del giudice di Cassazione, la sua intuizione dei dati della vita sociale: quei dati della vita sociale che avevano portato i giudici di merito a dare diverse interpretazioni, che poi sono giunte alla Cassazione per essere uniformate.</p><p class="paragraph" data-counter="654" id="p-654">Tanto è inevitabile questo evolvere, questo mutare della giurisdizione, anche della giurisdizione suprema — che non è un fatto cristallizzato e chiuso — che la stessa Corte Costituzionale modifica la sua interpretazione. Il che è ancora più in avanti. Perché mentre — come vedremo in seguito la Corte di Cassazione decide per un caso singolo, interpreta per un caso singolo, la Corte Costituzionale decide sulla validità, sulla esistenza, sulla vigenza di norme giuridiche, in rapporto alla loro rispondenza con la Carta Costituzionale e, quindi, può darsi — ed accade — che la Corte Costituzionale, che ha ritenuto una norma di legge, eventualmente una norma penale, valida perché non in contrasto con la Costituzione, possa poi, dopo alcuni mesi, dopo alcuni anni, dare un giudizio diverso, riscontrare una difformità della norma dalla Costituzione e, quindi, giungere alla sua abrogazione.</p><p class="paragraph" data-counter="655" id="p-655">Quindi non ci si deve stupire del fatto che anche i giudici supremi, nei quali istituzionalmente si cerca di garantire la <em>certezza del diritto</em>, abbiano essi pure un mutamento, cioè siano partecipi di quel perenne movimento nelle valutazioni sociali che modifica, nell’interpretazione e nella applicazione, il diritto o, comunque, prepara delle modifiche legislative. E questo è, certamente, un primo importante limite: cioè, l’inesistenza della garanzia di una validità permanente della interpretazione giurisprudenziale della Cassazione, la quale realizza, certamente, una qualche uniformità di giurisdizione, ma non la garantisce al di là del traguardo di alcuni mesi o di alcuni anni.</p><p class="paragraph" data-counter="656" id="p-656">Ma, pure con questo limite, certamente assolve ad una funzione la Corte di Cassazione, riducendo almeno i casi da regolare ad una certa uniformità, venendo incontro alla esigenza della uniformità, cioè della obiettività, cioè della eguaglianza del diritto.</p><p class="paragraph" data-counter="657" id="p-657">Naturalmente questo si riversa sul caso da regolare e non su altri casi: questo è importante! Quindi la Cassazione ha questo primo limite — di cui abbiamo parlato — ed è la possibile <em>mutevolezza</em> della sua giurisdizione; ma ha anche questo secondo limite — sul quale ci soffermeremo un poco nella lezione di domani — di toccare, con la interpretazione, <em>soltanto</em> il caso che è stato sottoposto al suo giudizio, senza potere direttamente influenzare altri casi, decisi in modo diverso, che siano stati oggetto del giudizio della Cassazione, che è sempre giudizio riferito a casi concreti e non è estensibile al di là dei casi concreti che debbono essere regolati.</p><h2>SEZIONE QUARTA</h2><h2>La giurisprudenza della Corte di Cassazione</h2><p class="paragraph" data-counter="658" id="p-658">Sommario: 112. La giurisprudenza della Cassazione come fattore di stabilizzazione. L’interpretazione della Cassazione non come “valore costruttivo” ma come “influenza morale e politica”. - 113. Vantaggi e svantaggi della diversità delle interpretazioni. - 114. L'innovazione e il mutamento del diritto come dato fisiologico e non patologico. La Cassazione e la disparità di interpretazione. - 115. La libera interpretazione del giudice e lo sforzo di uniformità posto in essere nella interpretazione della Cassazione.</p><h2>112. La giurisprudenza della Cassazione come fattore di stabilizzazione. L’interpretazione della Cassazione non come “valore costruttivo” ma come “influenza morale e politica”<sup><a href="#moronote-27" id="moronote-ref-27">[XXVII]</a></sup></h2><p class="paragraph" data-counter="659" id="p-659">Nelle<sup><a href="#curatornote-4" id="curatornote-ref-4">[4]</a></sup> lezioni precedenti e nella lezione di ieri, ci siamo occupati della attività interpretativa. Avevamo detto che è inevitabile, una volta posta la legge astratta e obiettiva, un’attività di mediazione da parte del giudice. Abbiamo detto che è naturalmente, incoercibile, pur facendo riferimento alla legge, quella intuizione propria, quella intelligenza propria, quella conoscenza propria della legge che è caratteristica del giudice.</p><p class="paragraph" data-counter="660" id="p-660">Quindi — abbiamo detto — tanti giudici, tante possibilità di’ interpretazione; quindi, tante possibilità di applicazione diversa del diritto, con la conseguenza che può accadere che casi, fatti della vita sociale siano regolati diversamente, applicando la medesima legge, ma in forza delle diverse ed insindacabili interpretazioni da parte dei diversi giudici, i quali sono chiamati a conoscere e ad applicare il diritto.</p><p class="paragraph" data-counter="661" id="p-661">Ora, a questa situazione deve porsi, in qualche misura, rimedio, perché l'ammissione ineccepibile delle diversità di interpretazione crea una situazione di disparità nella vita sociale, in quanto diversi giudici, interpretando diversamente, trattano casi eguali in modo differente e applicano diritto — nell’una o nell’altra ipotesi — diversamente interpretato, diversamente costruito.</p><p class="paragraph" data-counter="662" id="p-662">Da qui — come vi ho detto ieri — il ricorso ad un giudice supremo, al quale compete di indagare non intorno ai fatti, alla loro consistenza, all’autore di essi, alla misura della colpa, alla entità della responsabilità, ma un giudice che non deve dire se quella persona ha commesso quel fatto, ma deve dire se il diritto che si applica è stato rettamente interpretato.</p><p class="paragraph" data-counter="663" id="p-663">Abbiamo rilevato che, naturalmente, questa funzione di interpretazione del diritto, di pura interpretazione del diritto, non immobilizza la giurisprudenza, perché, abbiamo osservato, sia la Corte di Cassazione — giudice del diritto — sia la Corte Costituzionale — giudice della correttezza costituzionale della legge — nel mutare dei tempi possono mutare a loro volta la giurisprudenza e, quindi, non si ha una vera e propria immobilizzazione del diritto, ma una sua stabilizzazione. E mi sono riservato di spiegarvi oggi in che senso opera la stabilizzazione del diritto, realizzata attraverso la giurisprudenza, relativamente uniforme, della Cassazione, attraverso la eguaglianza di interpretazione della legge, assicurata dalla Corte di Cassazione.</p><p class="paragraph" data-counter="664" id="p-664">E abbiamo detto — e richiamo la vostra attenzione su questa circostanza che la norma di legge così interpretata viene applicata al caso <em>concreto</em> che deve essere regolato; sicché può accadere questo: che due casi, in applicazione di una stessa norma di legge, sono stati disciplinati in forza di una diversa interpretazione in maniera diversa. Se un soggetto ricorre alla Corte di Cassazione, e l’altro no, quando la Cassazione abbia dichiarato la sua interpretazione, essa si applica a quel caso che è stato sottoposto al suo esame, non si applica per il caso che non è stato portato al livello della Cassazione.</p><p class="paragraph" data-counter="665" id="p-665">E quindi vorrei dire che lo sforzo di coordinare l’interpretazione mediante la Cassazione non va mai al di là del caso concreto da regolare. Quindi, presupponendo che tutti i soggetti i quali si trovino in una situazione di disparità, in forza di una diversa interpretazione, ricorrano tutti alla Cassazione e la Cassazione mantenga — come è logico, nel tempo breve — una interpretazione uniforme, almeno i casi di cui si tratta vengono ad essere disciplinati da un diritto eguale. Ma questo non vuol dire che un altro caso che si verifichi appena qualche tempo dopo non possa essere disciplinato dal giudice con una sua interpretazione non in uniformità alla giurisprudenza della Cassazione, ma <em>secondo la propria scienza</em> e <em>coscienza</em>, cioè secondo la propria <em>intuizione del diritto</em>.</p><p class="paragraph" data-counter="666" id="p-666">Quindi è rigorosamente vero che la Cassazione non è una sorta di istanza legislativa che rettifica il diritto, che corregge, con una sorta di interpretazione autentica, perché ricorderete che l’interpretazione autentica, mediante una nuova norma, spetta solo al legislatore. La Cassazione disciplina il caso concreto, sul quale è stata richiamata la sua attenzione e non esplica, al di là di questo caso, nessuna funzione normativa, nessuna funzione cogente, ma esercita una mera influenza morale o — se volete — morale e politica.</p><p class="paragraph" data-counter="667" id="p-667">Questo che vuol dire? Che il giudice, chiamato dopo la pronuncia della Cassazione, dopo che si è delineata una giurisprudenza della Cassazione, chiamato ad esaminare il caso al quale sia da applicare quella legge, <em>può tener conto</em> del fatto che quella legge è stata interpretata in un certo modo dalla Corte di Cassazione, ma <em>può non tenerne affatto conto</em>. Quindi il giudice, che è libero nella interpretazione, che deve fare riferimento alla legge ma che alla legge si collega con la sua intelligenza, con la sua coscienza, non per un altro tramite, [il giudice] interpretando la legge, può scaricare la interpretazione, anche la più consolidata ed autorevole data dalla Corte di Cassazione e esprimere un diritto in conformità della sua intuizione, della sua interpretazione.</p><p class="paragraph" data-counter="668" id="p-668">E allora, evidentemente, se ritorna una interpretazione personale, si può dire che in quel caso la Cassazione ha fallito nel suo compito di rendere omogenea l’interpretazione della legge, di assicurare una certa stabilità del diritto. E questo è inevitabile, perché è nella natura stessa della interpretazione.</p><p class="paragraph" data-counter="669" id="p-669">Fatto lo sforzo di coordinare, indicando la linea che il giudice supremo traccia, al di là di questo, il sistema giuridico non può andare. Quindi non c’è un valore costrittivo della interpretazione della Cassazione; nulla che vada al di là di quella che chiamavo “<em>una influenza: morale e politica</em>”, alla quale taluni giudici soggiacciono e altri, invece, no; cioè, vi sono giudici per i quali il meditato risultato della interpretazione della Cassazione, raccolto in quelle massime nelle quali si esprime l’intuito del diritto che il giudice promuove, [per alcuni queste massime] sono moralmente, politicamente vincolanti; per altri, invece, non lo sono. E nessuno può sanzionare, nessuno può colpire, nessuno può eliminare quella libertà di giudizio che permette al giudice sovrano, nella sua interpretazione, di sottrarsi alla influenza della Cassazione e di decidere non nella scia delle decisioni della Cassazione ma, eventualmente, nella scia di quelle decisioni giudiziarie che sono state censurate dalla Cassazione.</p><p class="paragraph" data-counter="670" id="p-670">Evidentemente anche contro questa nuova decisione di un altro giudice è aperto il ricorso alla Cassazione, la quale potrebbe, regolando quel caso, disciplinarlo in uniformità alla sua interpretazione; ma ancora una volta essa non potrebbe, con ciò, vincolare se non il caso concreto, ma non mai impedire ad un altro giudice di pronunciarsi in senso diverso.</p><h2>113. Vantaggi e svantaggi della diversità delle interpretazioni</h2><p class="paragraph" data-counter="671" id="p-671">E da questo mi pare che si possano desumere alcune posizioni di principio, e mi pare che la prima che viene immediatamente nella mente è questa — direi — <em>originalità</em>, libertà, incoercibilità della attività interpretativa del giudice, legata — come essa è — a canoni logici ed anche ad indicazioni di carattere giuridico. Essa si compie, tuttavia, <em>insindacabilmente</em>, nel momento nel quale viene espressa nella coscienza, nella conoscenza e nella sapienza del giudice. Cioè, veramente si può dire del giudice che egli è servo della legge, ma soltanto servo della legge; e bisogna aggiungere servo della legge così come egli liberamente e insindacabilmente la interpreta. E non v’è dubbio, che fa diritto, dice il diritto la sua sentenza, fin quando, almeno, essa non sia contestata e modificata da un altro giudice di un livello superiore, al limite dal giudice di diritto, dalla Corte di Cassazione.</p><p class="paragraph" data-counter="672" id="p-672">E questo fatto presenta dei vantaggi e degli svantaggi: presenta — come dicevamo — lo svantaggio della diversità delle interpretazioni che approda alla preoccupante diversità delle applicazioni del diritto, cioè a una situazione nella quale il soggetto — si può dire — non ha la garanzia della eguaglianza di trattamento nella vita sociale in relazione alla diversità dei giudici, alla diversa sensibilità e intuizione dei giudici che sono chiamati ad esaminare la sua posizione. Questi gli svantaggi.</p><p class="paragraph" data-counter="673" id="p-673">E poi c’è un dato — e non si può dire che sia di vantaggio o di svantaggio — è un dato della realtà: è la <em>incoercibilità della attività interpretativa</em>. Per quanto si possa sforzarsi di imbrigliare il giudice, è praticamente impossibile: abbiamo detto che anche l’interpretazione autentica, cioè la formulazione di una legge più chiara, più costringente, da parte del legislatore, non esclude, poi, l’inevitabile attività interpretativa del giudice. Quindi, questa è una <em>fatalità</em>, è un portato della esistenza di un diritto precostituito, che viene applicato dal giudice nel caso concreto.</p><p class="paragraph" data-counter="674" id="p-674">E c’è un vantaggio in questa situazione — che dovrebbe essere considerata come una triste fatalità, che porta come conseguenza la disparità nel trattamento dei casi di fronte al diritto — c’è un elemento importante da tenere in conto: e cioè l’arricchimento, malgrado tutto, del sistema giuridico; l’approfondimento dei problemi; la formulazione di intuizioni di giustizia che emergono da quella che abbiamo chiamato la <em>libera interpretazione del</em> giudice, considerata come un fatto inevitabile, poiché c’è una legge astratta che solo il giudice, liberamente, può portare nella realtà concreta.</p><p class="paragraph" data-counter="675" id="p-675">È vero che questo reca con sé il rischio della disparità di trattamento; ma reca con sé — come corrispettivo, come vantaggio che fa da contrappeso allo svantaggio della disparità — [reca con sé] il carattere inventivo dell’interpretazione, la sua capacità di andare a fondo del sistema giuridico, di riconoscere e metterne in luce le recondite potenzialità e anche di dare una certa spinta all’avvicinamento del sistema giuridico a quella realtà sociale che esso è chiamato a disciplinare. Ed è chiamato a disciplinare in maniera aderente, rispettosa delle esigenze profonde, riscontrabili nella realtà sociale. Cioè, quante volte si interpreta, e si interpreta alla stregua della legge, ma anche secondo la sensibilità del giudice, secondo intuizioni etiche, secondo valutazioni sociali: con ciò si fa fare un certo cammino, si adatta, si piega, in qualche modo, il sistema giuridico, perché esso sia aderente — proprio attraverso la libera interpretazione del giudice, attraverso la personale interpretazione del giudice — [sia aderente] alla realtà sociale.</p><p class="paragraph" data-counter="676" id="p-676">Il che vuol dire anche un principio innovativo introdotto nel sistema giuridico, perché noi sappiamo certamente che il diritto cambia, e cambia proprio nel confronto del diritto vigente con la realtà sociale.</p><h2>114. L’innovazione e il mutamento del diritto come dato fisiologico e non patologico. La Cassazione e la disparità di interpretazione</h2><p class="paragraph" data-counter="677" id="p-677">Vi è sempre una certa <em>potenziale tensione</em> tra il sistema giuridico e il mondo sociale che a questo sistema deve essere riportato: questa tensione che reca in sé il principio della <em>innovazione del diritto</em>, del <em>mutamento del diritto</em>, che è vitale nella società. E la società, intanto realizza i propri fini di oggi, in quanto essa riesca a dare nel corso dei tempi un sistema giuridico non forzato, cioè un sistema giuridico adeguato, rispondente alle esigenze della vita sociale.</p><p class="paragraph" data-counter="678" id="p-678">E, quindi, è di importanza vitale che il diritto cambi: questo è fisiologico, non patologico. Patologico sarebbe se il diritto non mutasse, se il diritto non fosse flessibile, se il diritto non si adeguasse alla realtà. Ebbene, l’interpretazione, un’interpretazione — se volete — un po’ forzata, un po’ personale, una interpretazione magari in senso non conservatore, ma in senso inn0vatore, che distacchi il giudice di merito dall’indirizzo qualche volta troppo cristallizzato della Cassazione: questa è una spinta importante sulla via della evoluzione del diritto, soprattutto quando si tratti di interpretazioni — se volete — personali, ristrette, legate alla personalità del giudice, ma ancorate a grandi princìpi dell’ordinamento, ispirate dalla visione dei dati più importanti del sistema giuridico generale e, soprattutto, del sistema costituzionale; perché una notevole parte della libera e difforme interpretazione del giudice è ancorata ad un riferimento alla Costituzione, soprattutto ad un tipo di Costituzione, come è la nostra, che è una Costituzione estremamente articolata e complessa, ricca non soltanto di indicazioni circa il modo di organizzare e reggere lo Stato, ma ricca di indicazioni di principio, di norme — come si dice — <em>programmatiche</em>, di <em>affermazioni di valore</em> che, evidentemente, al di là del loro significato immediato, illuminano, devono illuminare, tutta intera la legislazione.</p><p class="paragraph" data-counter="679" id="p-679">E allora, soprattutto alla luce di questo criterio ispiratore della interpretazione — che è incontestabile, poiché si tratta della legge fondamentale dello Stato — ecco: fioriscono delle interpretazioni innovative che, ripetendosi, creano una uniformità in senso diverso dalla uniformità della Corte di Cassazione; pongono in questione, addirittura, certe discipline giuridiche, la cui insufficienza è rivelata dalla interpretazione un po’ libera, un po’ larga che il giudice dà a queste norme, proprio allo scopo di adeguarle alla mutata realtà sociale.</p><p class="paragraph" data-counter="680" id="p-680">Quindi sono come due cammini paralleli: da un lato la Cassazione che tende ad uniformare, a cristallizzare, al fine di garantire la eguaglianza di trattamento; dall’altro le diversità di interpretazione che si allineano, esse pure, in una sorta di <em>non conformismo</em> della giurisprudenza di merito nei confronti della giurisprudenza di diritto della Corte di Cassazione, nel senso innovativo.</p><p class="paragraph" data-counter="681" id="p-681">Si potrebbe fare a meno dell’una o dell’altra di queste due realtà della interpretazione? Io credo che non si possa fare a meno di nessuna di esse, per forza di cose, e che non esista, non possa esistere, una verità della norma che sia subita in modo assoluto e vincolante per tutti. Perché esiste sempre questa possibilità di reinterpretare sulla base della propria coscienza la norma di legge, la cui verità è, quindi, sempre la verità come emerge nella coscienza del giudice.</p><p class="paragraph" data-counter="682" id="p-682">Ma lo sforzo che la Cassazione fa di uniformare — almeno nei tempi brevi, per evitare disparità offensive nella trattazione dei diversi casi — questo lavoro ha anche esso la sua validità: è una sorta di correttivo rilevante, ma da non sopravalutare, nei confronti dei risultati ai quali può dare luogo la libera ed incoercibile attività di interpretazione del giudice.</p><h2>115. La libera interpretazione del giudice e lo sforzo di uniformità posto in essere nella interpretazione della Cassazione</h2><p class="paragraph" data-counter="683" id="p-683">Quindi, non si può fare a meno di questa libertà di interpretazione, non si può fare neppure a meno dello sforzo correttivo che si compie cercando di uniformare nel tempo breve la interpretazione delle norme mediante il ricorso alla Corte di Cassazione. E questo, quindi, è un dilemma che resta insoluto; cioè, non è possibile arrivare ad un sistema nel quale prevalga in modo definitivo la uniformità del giudizio, assicurata dal magistrato del diritto — che è la Cassazione — come non si può, facendo a meno in questo, lasciare andare tutto senza il minimo sforzo di coesione e di uniformità, secondo i sentieri per i quali passa la libera interpretazione del giudice.</p><p class="paragraph" data-counter="684" id="p-684">Sono due elementi che si correggono reciprocamente: libertà di interpretazione, disciplina uniforme della interpretazione attraverso la Corte di Cassazione. Si correggono senza che mai un principio possa prevalere sull’altro: cioè, il problema di assicurare la eguaglianza di trattamento giuridico è un fatto irraggiungibile, in assoluto non è possibile. Può essere la legge eguale per tutti, ma l’interpretazione, in qualche misura, sarà diversa e, quindi, questa finalità del dare uguale diritto a tutte le situazioni è qualche cosa che ci si sforza di conseguire e in parte si raggiunge nei tempi brevi, mediante lo sforzo di uniformità posto in essere dalla Cassazione. Ma non è mai una finalità perfettamente raggiunta e — per quello che abbiamo detto — questo è il fatto creativo che, accanto allo svantaggio del mettere in causa il principio della eguaglianza del trattamento giuridico, apporta il vantaggio di una forza creatrice e rinnovatrice dell’ordinamento giuridico, alla luce della realtà sociale, in una penetrazione sempre più profonda nella realtà sociale, che pone le esigenze che il diritto bene interpretato, equamente interpretato, deve soddisfare.</p>

  <h2 class="chapter" data-content="Il reo" id="chapter-3">PARTE TERZA</h2>
  <h1>IL REO</h1>

  <h2>CAPITOLO UNDICESIMO</h2><h2>IL SOGGETTO NEL SISTEMA DEL DIRITTO</h2><p class="paragraph" data-counter="685" id="p-685">Sommario: 116. Premesse sul tema. - 117. L’idoneità del soggetto ad essere destinatario della norma penale. - 118. La trasformazione dell’uomo, ad opera della norma, da <em>soggetto della vita sociale</em> a <em>soggetto unico punto di imputazione del diritto penale</em>. - 119. Il problema delle persone giuridiche. - 120. La differenza tra diritto penale e diritto civile come sistemi di obbligazioni giuridiche. L'uomo nel diritto civile e nel diritto penale.</p><h2>116. Premesse sul tema</h2><p class="paragraph" data-counter="686" id="p-686">Dobbiamo poi — faremo adesso qualche cenno, per il resto ne parleremo nella lezione di venerdì — [dobbiamo] passare ad esaminare un altro capitolo della scienza di cui ci occupiamo.</p><p class="paragraph" data-counter="687" id="p-687">Finora abbiamo esaminato la norma nella sua funzione incriminatrice, nella sua funzione punitiva. Poi ci siamo occupati della interpretazione, cioè del modo di intendere, di tradurre nella realtà sociale questa norma. Abbiamo parlato anche della subiettivazione della norma, cioè di quel processo per cui la norma obiettiva, l’astratto comando della norma di legge penale, si trasferisce nella realtà sociale al fine di qualificarla giuridicamente, com'è proprio della sua funzione. Perché la norma è fatta per aderire alla realtà e dire che cosa questa realtà sociale significa e vale dal punto di vista giuridico. E nel caso del reato sappiamo che <em>vale</em> la pena. Questo è il suo significato giuridico: una pena.</p><p class="paragraph" data-counter="688" id="p-688">Ora, quando abbiamo parlato — ed abbiamo parlato anche lungamente — di questo processo di subiettivazione della norma e delineando, come forse ricorderete, i diritti, gli obblighi e i poteri giuridici nei quali la norma si esprime, si traduce, in contrasto con la realtà -diritti, obblighi e poteri che noi abbiamo seguito nelle varie fasi di vita della norma penale, dalla fase del comando, fino alla fase della sanzione — ecco: in tutto questo abbiamo fatto sempre un riferimento, non del tutto preciso ed approfondito, alla figura del soggetto.</p><p class="paragraph" data-counter="689" id="p-689">Abbiamo detto che la norma si subiettiva, cioè che la norma si traduce in realtà; che la norma diventa diritto ed obbligo di soggetti, di soggetti umani e, per quanto riguarda lo Stato, di soggetti giuridici, cioè collettività umane. Quindi, abbiamo detto che la norma ha un suo <em>contenuto</em> — interessi, beni, valori della vita sociale — e un suo <em>riferimento</em> ai soggetti, tanto che noi sappiamo che il diritto soggettivo è la norma giuridica diventata propria di un soggetto; che l’obbligo giuridico è ancora una norma giuridica nel suo aspetto vincolante, diventata elemento del patrimonio giuridico, del patrimonio sociale di un soggetto.</p><p class="paragraph" data-counter="690" id="p-690">Quindi, quando diciamo diritto ed obbligo, (e anche potere se volete), ma diritto ed obbligo come norma subiettivata, come comando sociale conferito da un lato ad un soggetto, perché se ne avvantaggi nella vita sociale, e dall’altro ad un altro soggetto, perché ne tragga motivo di realizzare un limite, di attuare una disciplina nella vita sociale, sempre, in questi casi, facciamo riferimento ad un soggetto.</p><p class="paragraph" data-counter="691" id="p-691">Ed è giunto il momento nel quale dobbiamo occuparci più a fondo di questo soggetto, e ce ne dobbiamo occupare più a fondo, perché vi sono — e questa è la prima ragione — [vi sono] delle precise disposizioni di legge che disciplinano la figura del soggetto dei diritti. Ma quello che ci interessa è il soggetto dell’obbligo in concreto, che è la figura del soggetto dell’obbligo giuridico, cioè la persona, cioè un uomo. Questo lo dobbiamo riconoscere, ma è un riconoscimento ovvio: è la persona sulla quale ricade la norma come <em>norma obbligante</em>, disciplinatrice, tanto che quel soggetto si presenta nella vita sociale, recando con sé un indiscutibile limite dal quale non può uscire, che è il limite di un obbligo giuridico, di una indicazione irrefragabile che la norma gli dà.</p><p class="paragraph" data-counter="692" id="p-692">E visto che esistono delle norme, voi avete sentito che vi sono dei minori, i quali commettono un delitto e restano immuni dalla pena come tale. Sapete, leggete, nella vostra esperienza quotidiana, di persone che sono sottoposte ad un procedimento penale, ma nelle quali, in seguito ad una perizia, si scopre che esse non hanno quella maturità, quella serietà e profondità di giudizio che intuitivamente nella nostra civiltà sono considerate la base per un rimprovero sociale, un seguito del rimprovero qual è la pena nel suo rigore. Cioè, noi sappiamo nella nostra esperienza sociale e giuridica, che vi sono soggetti sui quali — per una ragione che dovremo studiare — non incombe l’obbligo che di regola, invece, ricade su tutti gli altri soggetti. Cioè, vi sono dei casi nei quali la norma che si subiettiva, si concreta, si dà a tutti i soggetti, non si dà, non viene conferita ad alcuni soggetti, a differenza degli altri, per una ragione inerente al modo di essere della personalità di questi soggetti.</p><p class="paragraph" data-counter="693" id="p-693">Quindi è sempre il processo di subiettivazione della norma la descrizione del modo nel quale una norma si deposita, diventandone diritto od obbligo di un soggetto: vediamo che vi sono dei casi in cui manca, per così dire, il terreno, manca la base sulla quale la norma si dovrebbe posare per tradursi in un obbligo giuridico. E in altri ordinamenti, evidentemente, mancherà talvolta la base per i diritti: cioè il diritto, in alcuni casi, non avrà modo di ...[<em>registrazione non chiara, parola non trascrivibile</em>], non troverà il terreno adatto su cui posarsi.</p><p class="paragraph" data-counter="694" id="p-694">E questo richiama l’attenzione sullo studio che dobbiamo pur fare del soggetto, per scoprire intanto che vuol dire, che significa che esista un soggetto nella vita giuridica, destinatario delle norme, potenziale titolare di diritti e di obblighi giuridici e, poi, per studiare le ragioni di alcune lacune, di alcune carenze che vi sono nell’ordinamento giuridico, per le quali talvolta la norma non opera. Non opera nei confronti di quel soggetto, di quel tipo di soggetto; non trova, cioè, sulla sua strada il soggetto alla quale darsi per farne risultare il sistema dei diritti e degli obblighi che devono dare assetto giuridico alla vita sociale.</p><p class="paragraph" data-counter="695" id="p-695">Ci occuperemo un po’, nel corso, del tema della capacità giuridica e dei casi nei quali questa capacità giuridica [<em>venga a mancare</em>].</p><p>Ci vediamo venerdì.</p><h2>117. L’idoneità del soggetto ad essere destinatario della norma penale<sup><a href="#moronote-28" id="moronote-ref-28">[XXVIII]</a></sup></h2><p class="paragraph" data-counter="696" id="p-696">[Abbiamo visto] che proprio nel diritto penale si manifesta in tutta la sua importanza il fenomeno del soggetto, con le sue qualificazioni, e abbiamo preso le mosse, per impostare il tema del soggetto del diritto penale, da quel processo di concretizzazione o, come lo abbiamo chiamato, ‘“subiettivazione della norma penale”, che ci ha occupato per alcune delle precedenti lezioni. E allora, vi ho detto che la norma penale, come del resto qualsiasi norma, svolge il suo ruolo vitale, assolve la sua funzione, passando dall’astrattezza alla concretezza, diventando un valore concreto che investe una situazione della vita sociale; viene riferita ad un soggetto della vita sociale, con riferimento ad un interesse, ad un valore, ad un bene della vita sociale. E, quindi, abbiamo detto: il diritto in genere, e il diritto penale in particolare, non si presenta come un dato obiettivo; si presenta come un dato subiettivo, come un dato subiettivato. La norma di per sé è un’astrazione; la realtà delle cose è costituita da una norma riferita ad un soggetto, diventata patrimonio di un soggetto, una norma, per così dire, utilizzata, fatta propria dal soggetto, con la conseguenza di esserne qualificato ed orientato. Quindi, in concreto, l’esperienza giuridica si presenta come un soggetto in rapporto ad una norma; un soggetto come possessore di una norma; un soggetto qualificato da una norma, qualificato nel senso del diritto, ovvero nel senso dell’obbligo, che sono le due cose nelle quali il diritto si concreta e si subiettiva.</p><p class="paragraph" data-counter="697" id="p-697">Quindi vediamo emergere, in tutta la sua importanza, la figura del soggetto come colui che porta in sé la norma; come colui sul quale la norma si posa; come il destinatario della norma. Allora a questo punto noi ci domandiamo: “ma che cosa c’è da dire specificamente sul soggetto che è destinatario e portatore della norma? Chi è il soggetto destinatario e portatore della norma? Tutti sono soggetti ai quali la norma si indirizza? In tutti i soggetti la norma si concreta e si subiettiva?”. Allora viene un’altra considerazione, e cioè che vi sia una qualificazione giuridica, una disciplina giuridica del soggetto in quanto tale nella fase intermedia del processo, per cui la norma passa dalla astrattezza alla concretezza della vita sociale.</p><p class="paragraph" data-counter="698" id="p-698">Cioè, prima di concludere il ragionamento, prima di poter dire: “ecco, qui la norma che è subiettivata, è diventata diritto-obbligo” — e per il diritto penale è soprattutto obbligo —, prima di dire: “questa norma è diventata obbligo del soggetto”, abbiamo un problema da risolvere ed è quello della <em>idoneità</em> del soggetto, della attitudine del soggetto, della capacità del soggetto di essere quello sul quale la norma si posa, quello al quale la norma si lega proprio per creare quella situazione giuridica subiettiva di cui abbiamo parlato.</p><p class="paragraph" data-counter="699" id="p-699">Cioè, esiste una fase giuridica, esiste un momento nel quale non abbiamo dinanzi a noi la norma concretata, legata al soggetto, ma abbiamo dinanzi a noi soltanto il soggetto, per così dire, pronto, il soggetto disponibile, il soggetto considerato idoneo a collegarsi con la norma, a ricevere l’investitura della norma.</p><p class="paragraph" data-counter="700" id="p-700">Quindi, prima di parlare del diritto subiettivato, del diritto obiettivo fatto proprio dal soggetto, diventato diritto-obbligo di lui, dobbiamo parlare del soggetto in relazione al quale questo processo si può compiere, il soggetto al quale, ed al quale soltanto, la norma di legge si collega, si riferisce per creare la sua azione giuridica soggettiva. E questo vuol dire capire chi è e che cosa è il soggetto giuridico, e capire come esso sia, a sua volta, qualificato e disciplinato dalla norma di legge.</p><h2>118. La trasformazione dell’uomo, ad opera della norma, da soggetto della vita sociale a soggetto unico punto di imputazione del diritto penale</h2><p class="paragraph" data-counter="701" id="p-701">Ecco: possiamo partire da una individuazione molto generale, ma che è sufficiente per orientarci nella trattazione di questo delicato tema. Quando diciamo “soggetto”, nella realtà sociale, nella realtà giuridica, intendiamo fare riferimento ad un punto, come si dice, di “imputazione”, ad un punto al quale le norme giuridiche si collegano; intendiamo, cioè, fare riferimento a quel centro di interessi e di volontà del quale la norma giuridica si occupa perché essa è chiamata a disciplinare delle volontà, delle volontà potenzialmente confliggenti nella vita sociale; è chiamata a tutelare o a subordinare degli interessi. E quindi, la norma giuridica, per assolvere la sua funzione non può che riferirsi a centri di volontà, a centri di interesse che sono, appunto, gli uomini che compongono la vita sociale, sono le realtà componenti della vita sociale. E questo vuol dire, in linea di principio — poi vedremo qualche specificazione — [vuol dire, in linea di principio] che non vi sono altri punti di riferimento, cioè altri centri di interesse e di volontà che non siano gli uomini.</p><p class="paragraph" data-counter="702" id="p-702">Veniamo nel campo del diritto penale, dove abbiamo avuto anche nel procedere della elaborazione del diritto penale, nel procedere della legislazione, delle aberrazioni, per le quali qualche volta è stato considerato come soggetto di un obbligo penale — quindi passibile di un rimprovero e di una pena — un soggetto, un punto di imputazione diverso dall’uomo, per esempio un animale: la responsabilità dell’animale che danneggia. È una cosa, ovviamente, assurda e che il nostro ordinamento respinge; ma questo serve per dimostrare che soltanto l’uomo e certamente l’uomo come organo di intelligenza, di interesse e di volontà è il soggetto al quale, ed al quale soltanto, la norma penale si riferisce.</p><p class="paragraph" data-counter="703" id="p-703">E questa determinazione dell’uomo come soggetto di diritto, come soggetto di diritto penale, è essa stessa frutto di una scelta e di una qualificazione da parte della norma giuridica, perché abbiamo detto che nell’ordinamento è sempre la norma che sceglie, qualifica, colorisce le situazioni della vita sociale. Cioè, tutta la vita sociale passa al <em>filtro</em> della norma giuridica. E nella realtà sociale ci sono i soggetti, ci sono gli uomini e, quindi, possiamo intuire che non soltanto la situazione della vita sociale diventa giuridica perché in tal senso qualificata dalla norma giuridica, ma anche l’uomo come soggetto della vita sociale diventa soggetto di diritto in quanto in questo senso è qualificato dalla norma giuridica. Cioè, come la norma giuridica trasforma dei rapporti di interesse, dei rapporti di fatto, delle relazioni della vita sociale, [le trasforma] in rapporti giuridici, cioè in sistemi bilanciati di diritti e obblighi, così la norma giuridica trasforma il soggetto della vita sociale, l’uomo come tale; ne fa, qualificandolo, un soggetto di diritto. E qui noi possiamo immaginare che sia la stessa norma giuridica penale che si indirizzi verso il soggetto, come per una tappa preliminare di quel suo cammino, di quel suo processo che la porterà poi a collocarsi compiutamente nel soggetto, diventando una condizione soggettiva di lui.</p><p class="paragraph" data-counter="704" id="p-704">Cioè possiamo immaginare che la norma penale si subiettivi in due tempi: prima scegliendo il soggetto al quale riferirsi, cioè dandogli la qualità, la dignità di soggetto destinatario della norma e poi, in concreto, si subiettivi in lui. Cioè: prima il diritto <em>sceglie</em> il proprio destinatario al quale indirizzare la norma e poi, in concreto, indirizza questa norma e la <em>concreta</em> effettivamente al soggetto. Quindi è come se la norma penale prima di giungere ad obbligare il soggetto, a fare tutt'uno con lui, creando nel soggetto una situazione di obbligo, dicesse: “io mi indirizzo verso quel soggetto, miro verso di lui in quanto lo ritengo il destinarlo valido, il tramite naturale per la realizzazione della qualifica giuridica soggettiva”.</p><p class="paragraph" data-counter="705" id="p-705">E come, cioè, se la norma penale dicesse: “io divento patrimonio di quel soggetto, divento obbligo di quel soggetto, in quanto ritengo questo soggetto idoneo a portare l’onere di una norma obbligante”. E per dare una spiegazione più semplice, più persuasiva, è come se la norma dicesse: ‘io, scegliendo il mio destinatario, non mi indirizzo verso un ragazzo al di sotto dei quattordici anni, perché non lo ritengo maturo abbastanza, abbastanza preparato, abbastanza intelligente da ricevere e comprendere la norma come obbligo; io non mi indirizzo verso un soggetto adulto che però soffra di una malattia mentale che non gli renda possibile la comprensione della norma. A questi soggetti — dice la norma — io non mi indirizzo, questi soggetti li aggiro, per indirizzarmi, invece, soltanto verso quei soggetti che abbiano quelle caratteristiche di maturità e di normalità psichica che consenta di considerali come legittimi ed utili punti di appoggio della norma”.</p><p class="paragraph" data-counter="706" id="p-706">E, quindi, possiamo dire: la scelta del soggetto, la scelta del destinatario valido della norma di legge penale è fatta dalla norma penale stessa. Per il suo intrinseco significato essa evita dei collegamenti che ritiene vani — come il collegamento con il minore, il collegamento con l’adulto pazzo — ed invece vuole collegamenti con persone mature e sane di mente, perché le ritiene capaci di ricevere l’onere della norma, il vincolo di costrizione giuridica che dalla norma scaturisce. Ma se volete, — fermo restando che è sempre la norma a scegliere i soggetti, a qualificarli, a colorirli, a farne da soggetti che erano nella vita sociale soggetti idonei, soggetti capaci, [a farne] soggetti idonei, soggetti capaci, soggetti validi della vita giuridica —, possiamo immaginare che a scegliere e a qualificare i soggetti non sia la norma penale incriminatrice: sia la norma o, meglio, la <em>serie</em> delle norme, che disciplinano appunto la capacità del soggetto, l’attitudine del soggetto ad essere protagonista della vita giuridica.</p><p class="paragraph" data-counter="707" id="p-707">Quindi, possiamo trarre questa prima conclusione: il soggetto di diritto, il valido destinatario della norma è l’uomo in quanto assunto dal sistema giuridico come <em>idoneo destinatario</em> delle norme. L’<em>uomo</em> e <em>soltanto l’uomo</em> e non l’animale; l’uomo e non la cosa. Cioè l’uomo come soggetto di intelligenza, di interesse e di volontà.</p><h2>119. Il problema delle persone giuridiche</h2><p class="paragraph" data-counter="708" id="p-708">Per quanto riguarda alcuni rami del diritto (ma non il diritto penale nella sua funzione obbligante e poi incriminatrice: soggetto non può essere che l’uomo singolo), il soggetto è non soltanto l’uomo, ma anche degli <em>aggregati umani</em>. Cioè quei collegamenti, quelle associazioni, quelle corporazioni delle persone che sogliono essere — e giustamente — considerati soggetti di diritto e che vengono, anzi, in modo particolare, qualificate come persone giuridiche. Cioè, delle associazioni di persone che possono essere soggetti di diritti, di diritti soggettivi, nel campo degli interessi privati, nell’ambito del diritto civile; o quelle organizzazioni di interessi umani, quei complessi di beni, che sono tecnicamente chiamati <em>fondazioni</em>, cioè a dire: dei cespiti patrimoniali amministrati da alcune persone e destinati a provocare, a promuovere utilità a vantaggio di alcune persone. Organizzazioni di beni e organizzazioni di persone che rappresentano punti di riferimento, soggetti validi destinatari di norme giuridiche. Possiamo dire di norme giuridiche non penali, anche se — per quanto riguarda il diritto penale — invece di considerare la semplice situazione di obbligo giuridico — di cui abbiamo sin qui parlato e che è certamente preminente — [guardiamo] alla situazione del diritto soggettivo, alla integrità di certi beni, cioè guardiamo all’aspetto correlativo del rapporto, noi qui sappiamo che soggetto di questo diritto alla integrità di beni e valori della vita sociale è lo Stato, la collettività e cioè, appunto, una persona giuridica. Non un soggetto singolo, ma un insieme di soggetti, i quali costituiscono la collettività organizzata.</p><p class="paragraph" data-counter="709" id="p-709">Quindi, se guardiamo non dal lato dell’obbligo, ma dal lato del diritto, possiamo dire che soggetti sono non solo singoli uomini ma, come avviene in generale nel mondo giuridico, complessi umani più o meno legati al possesso di beni capaci di offrire delle utilità. Quindi sempre l’uomo, ma non solo: l’uomo singolo, ma anche l’uomo aggregato in una comunità, in una corporazione, quale è certamente lo Stato nella sua struttura amministrativa come noi lo conosciamo.</p><p class="paragraph" data-counter="710" id="p-710">Per quanto riguarda, però, non il lato attivo, ma il lato passivo dell’obbligazione, il lato dello svantaggio che il soggetto deve accettare nella vita sociale, cioè il lato dell’obbligo, non vi è posto per pluralità di persone, per corporazioni, ma solo per la persona singola. E quindi abbiate a mente quest'altro principio: nessuna organizzazione sociale può rispondere di inadempimenti dell’obbligo, può rispondere di reati, perché il reato non è un fenomeno collettivo, perché l’obbligo non ha come proprio presupposto un soggetto collettivo, ma soltanto un soggetto<sup><a href="#curatornote-5" id="curatornote-ref-5">[5]</a></sup> individuale. Quando impropriamente si dice c’è una responsabilità di questa associazione, ciò vuol dire che vi è una responsabilità dei suoi amministratori, una responsabilità di persone singole obbligate e chiamate in quanto capaci, colpevoli e responsabili, ad assumere il carico di una condotta illecita e conseguentemente il carico di una pena.</p><p class="paragraph" data-counter="711" id="p-711">Quindi possiamo dire, per quanto più specificamente ci riguarda, che il soggetto capace, il soggetto al quale la norma guarda, il soggetto che la norma presceglie, — sia essa la norma penale incriminatrice o la norma che definisce la capacità 0, come è più probabile, entrambe queste norme opportunamente integrate in quanto l’incriminazione si riferisce ad un soggetto definito capace nel sistema delle norme giuridiche —, [ecco, noi possiamo dire] il destinatario delle norme, quello che è il traguardo al quale la norma si indirizza e nel quale la norma si ferma, è il soggetto singolo in quanto capace, cioè il soggetto uomo, il soggetto — come è l’uomo — di una intelligenza, di una capacità critica, valutativa, di una tensione verso beni della vita sociale, di una volontà che rappresenta lo strumento di esplicazione, di realizzazione di questa tensione, di questa relazione tra il soggetto ed il delitto.</p><p class="paragraph" data-counter="712" id="p-712">Il soggetto umano, quindi — possiamo dire —, solo il soggetto umano: non il soggetto plurimo, non la corporazione, non l’animale, non qualsiasi fittizio punto di riferimento, ma l’uomo in quanto sia uomo veramente, cioè l’uomo in quanto sia concretamente capace, concretamente ricco della intelligenza piena, dell’interesse, in senso stretto, di una autentica volontà realizzatrice.</p><p class="paragraph" data-counter="713" id="p-713">Quindi è giusto dire che l’uomo è il soggetto al quale le norme, e in specie le norme penali si indirizzano, ma con l’avvertenza che egli è soggetto di diritto in quanto sia pienamente e veramente uomo; cioè in quanto non sia una semplice personalità che abbia la generica dignità umana, ma in quanto sia una personalità che abbia in concreto, pienamente i connotati umani.</p><h2>120. La differenza tra diritto penale e diritto civile come sistemi di obbligazioni giuridiche. L’uomo nel diritto civile e nel diritto penale</h2><p class="paragraph" data-counter="714" id="p-714">E qui si vede — ve lo dico prima di entrare più addentro in questo tema — la differenza che c’è tra il diritto civile e il diritto penale come sistema di obbligazioni giuridiche.</p><p class="paragraph" data-counter="715" id="p-715">Perché nel campo del diritto civile, per quanto riguarda l’attribuzione dei diritti, noi ci accontentiamo di constatare che si tratta di una persona, di una [...<em>registrazione non chiara, parola non trascrivibile</em>], qualche volta per alcuni diritti anche il nascituro, basta che vi sia la persona; che essa poi sia matura o meno, che si tratti cioè di un minore, che si tratti di un pazzo, tutto questo non toglie nulla alla sua capacità giuridica nell’ambito del diritto civile. Vi potrà essere, e vi sarà certamente, un problema di gestione di questi interessi. Se il titolare di un diritto è un minore, incapace naturalmente di comprendere, di tutelare i propri interessi, vi sarà qualcuno che patrocinerà la sua causa e tutelerà i suoi interessi; se la persona non è sana, non è normale dal punto di vista psichico e, quindi, non è in grado di gestire i propri interessi, vi sarà un curatore che lo farà per lui. Ma questo non tocca la capacità di diritto di questo soggetto e non tocca, quindi, la titolarità del diritto, quando, cioè, la capacità riconosciuta in astratto si traduce in concreto facendo di un soggetto capace, di un soggetto giuridicamente capace, un soggetto titolare di una situazione giuridica. Quindi nel campo generale dei diritti, questo essere meno uomo, meno pienamente uomo, questo non avere le caratteristiche di intelligenza piena e di volontà idonea, non toglie la capacità e, conseguentemente, la titolarità del diritto.</p><p class="paragraph" data-counter="716" id="p-716">Nel campo del diritto penale, invece, non basta essere uomini: bisogna esserlo in <em>pieno</em>, per quanto si tratta della assunzione degli obblighi che scaturiscono dalla legislazione penale che hanno come destinatario quel tipo di soggetto. Quando non vi sia quel tipo di soggetto, cioè uomo e pienamente uomo, lì non c’è un punto di arrivo della norma, c’è un muro contro il quale la norma rimbalza ritornando contro se stessa, quindi non assolvendo più la sua funzione perché non è idoneo il destinatario.</p><p class="paragraph" data-counter="717" id="p-717">Nel diritto penale, quindi, la capacità che normalmente si collega alla semplice presenza della umanità, è più incisiva, è più severa, è più dettagliata nella disciplina, perché non basta essere uomo, ma bisogna essere uomo — per essere destinatario capace della norma penale obbligante — bisogna essere uomo nella pienezza della propria capacità giuridica; cioè bisogna essere veramente intelligenti, capaci per maturità e normalità personale di comprendere, e capaci di volere, cioè di decidere di indirizzare la propria volontà consapevolmente verso un fine che l'ordinamento si propone.</p><p class="paragraph" data-counter="718" id="p-718">Quindi, mentre possiamo dire in linea generale, che ogni uomo è soggetto di diritto, non possiamo dire per il diritto penale che <em>ogni</em> uomo è soggetto di diritto nel senso di essere sottoposto validamente agli obblighi scaturenti dalla norma penale. Quindi solo l’uomo come soggetto di diritto, ma non <em>ogni</em> uomo è soggetto di diritto, ma solo <em>quell’uomo</em> che abbia quei particolari requisiti di capacità, di maturità, di normalità che il diritto prevede.</p><p class="paragraph" data-counter="719" id="p-719">Quindi vedete come le norme sulla capacità costituiscano veramente una scelta che il diritto fa; se volete, una discriminazione che il diritto fa. Perché se è valido quel principio generale di cui diremo qualche cosa nella prossima lezione — [il principio generale] per cui ogni uomo è soggetto di diritto, è pur vero che non <em>ogni uomo</em> è nella stessa misura, è nella stessa pienezza soggetto di diritto. E la prima vistosa eccezione, la ragionevole eccezione a questo principio, si ha proprio nel diritto penale dove è comprensibile che non si voglia caricare sulle spalle di un fanciullo immaturo o di un pazzo quel vincolo giuridico sul quale è poi fondata la responsabilità del soggetto, la sua attitudine ad essere rimproverato: è un principio ragionevole, è un principio di civiltà che non <em>ogni soggetto</em>, non <em>ogni uomo</em>, sia soggetto di diritto penale perché è comprensibile che tale sia solo l’uomo nella pienezza delle sue facoltà. Non avviene soltanto nel campo del diritto penale ma, come vedremo, avviene anche in altri campi del diritto.</p><h2>Capitolo Dodicesimo</h2><h2>CAPACITÀ GIURIDICA E CAPACITÀ DI AGIRE</h2><p class="paragraph" data-counter="720" id="p-720">Sommario: 121. L’uomo come soggetto destinatario della norma prescelto dal diritto. Il riconoscimento della soggettività di diritto come progresso della civiltà. - 122. L’<em>iter</em> che segue il progresso della civiltà: includere sempre più pienamente quello che è umano nell’ambito del diritto e dare un riconoscimento sempre più completo all'uomo come protagonista della vita giuridica. Il superamento della schiavitù: l’idea che ogni soggetto di diritto è uomo e ogni uomo è anche soggetto di diritto nel modo più completo. Il riscatto della realtà umana per farne una realtà giuridica. Il diritto come garanzia di partecipazione equiparata e significativa dei soggetti alla vita sociale. - 123. Le caratteristiche essenziali dell’uomo come soggetto di diritto: intelligenza e volontà, consapevolezza e capacità di decisione. - 124. L’ambito di validità giuridica del principio della <em>surrogazione</em>. - 125. L’assunzione di responsabilità da parte del soggetto: il problema della scissione tra capacità di agire e capacità giuridica nel diritto penale. - 126. L’impossibilità dello sdoppiamento tra capacità giuridica e capacità di agire nel diritto penale. - 127. La mancanza della capacità di agire (e quindi di comprendere e di scegliere) del soggetto come mancanza di <em>cittadinanza del diritto penale</em>, non come atto di ingiustizia ma come atto di <em>riconoscimento della dignità della persona</em>. La qualità della persona sul piano etico-sociale come fondamento della misura della pena.</p><h2>121. L’uomo come soggetto destinatario della norma prescelto dal diritto. Il riconoscimento della soggettività di diritto come progresso della civiltà<sup><a href="#moronote-29" id="moronote-ref-29">[XXIX]</a></sup></h2><p class="paragraph" data-counter="721" id="p-721">Mi pare, che con le cose che abbiamo detto nella lezione precedente, vediate la figura del soggetto di diritto e cominci a delinearsi anche nelle sue caratteristiche proprie per il fatto del diritto penale. In sostanza noi abbiamo ribadito il principio per il quale ogni aspetto della realtà giuridica è un aspetto della realtà sociale che viene qualificato dal diritto ed al quale il diritto attribuisce, con una sua libera scelta, una funzione. E, quindi, accanto ad altri aspetti della realtà qualificati dal diritto — e, quindi, essenzialmente di fronte agli interessi della vita sociale che sono qualificati dal diritto obiettivo come diritti subiettivi od obblighi — vi è la figura del soggetto giuridico che è ancora il soggetto della realtà sociale, che è ancora l’uomo ma qualificato dal diritto, per così dire, <em>prescelto</em> dal diritto in base alle sue caratteristiche proprie, per fungere da titolare delle situazioni giuridiche subiettive. Quindi vi è un soggetto giuridico titolare dei diritti e degli obblighi, e ancora prima — anche se può sembrare una sottigliezza — vi è un soggetto giuridico idoneo per scelta del diritto a diventare, quando la norma si farà concreta, [a diventare] titolare di situazioni giuridiche di diritto ed obbligo. C’è un momento nel quale appare il soggetto di diritto non ancora come titolare in atto delle situazioni giuridiche, non ancora, quindi, effettivo portatore di obblighi e di diritti, ma come soggetto capace, come destinatario idoneo della norma giuridica che in quel soggetto, e soltanto in quel soggetto come soggetto capace, potrà creare situazioni di diritto, di obbligo, situazioni delle quali il soggetto, in forza della sua capacità tradotta in atto, diventerà titolare. E quindi — ecco un altro punto sul quale ci siamo un momento soffermati nella lezione precedente — il soggetto di diritto, cioè questo punto di appoggio, questo punto di riferimento — del quale la norma non può fare a meno, perché senza un punto di appoggio non vi è la possibilità di creare situazioni giuridiche — questo punto di appoggio della norma è l’uomo ed è l’uomo in quanto uomo, cioè è l’uomo in quanto fornito di quelle capacità umane di intelligenza, di volontà, di scelta, di [<em>registrazione non chiara, parola non trascrivibile</em>], di interessi, che fanno appunto dell’uomo un uomo e, quindi, un idoneo soggetto di diritto. Allora possiamo dire la scelta che il diritto fa: esclude tutto quello che non è umano, in quanto tutto quello che non è umano non può essere punto di riferimento delle norme, e include, per così dire, tutto quello che è umano ed ha la pienezza della umanità. Quindi la norma giuridica, certamente, nel creare la figura del soggetto di diritto, del soggetto capace, esclude — questa è la prima operazione — [<em>esclude</em>] tutto quello che non è umano in quanto solo quello che è umano è legato ad interessi, a volontà, ad attitudini che possono essere prese in considerazione dal diritto e include tutto quello che è umano. Esclude quello che non è umano ed include quello che è umano. E, quindi, capite che c’è un, per così dire, [<em>un</em>] progresso naturale, uno sviluppo, nella vita giuridica, nel senso che, escluso tutto quello che non è umano e che non può essere soggetto di diritto, è da includere positivamente tutto quello che è umano, sì da riconoscere a tutti gli uomini la soggettività di diritto, cioè la capacità di essere protagonisti della vita sociale, della protezione che essa riceve dalla vita giuridica e, quindi, come protagonisti titolari di diritti e di obblighi, di situazioni giuridiche; cioè coincide con il progresso del diritto e con il progresso della civiltà la compiuta inclusione nell’ambito della soggettività il diritto di tutti gli uomini.</p><p class="paragraph" data-counter="722" id="p-722">Ecco non dobbiamo andare molto lontano nel tempo — indietro naturalmente — per riscontare l’esistenza di uomini, di persone, che sono autenticamente tali dal punto di vista dei loro interessi, delle loro attitudini intellettuali, volitive, morali, che non sono soggetto di diritto. Non è necessario tornare indietro di molti secoli, ma anche di pochi, per riscontrare l’esistenza come istituto giuridico della schiavitù, cioè dalla non soggettività di diritto; sorte riservata ad uomini, i quali dal punto di vista naturale, dal punto di vista storico, hanno tutte le caratteristiche che li rendano idonei a ricoprire il ruolo di destinatari della norma e quindi, in concreto, di titolari di interessi protetti, di diritti e di obblighi. È una scelta negativa, è una scelta limitativa, è una scelta preclusiva che noi naturalmente e agevolmente condanniamo, che vogliamo evocare in questo momento per dimostrare tutto il valore, tutto il significato di quel principio sul quale mi sono soffermato un momento all’inizio di questo capitolo della nostra ricerca, cioè a dire: sì la norma giuridica sceglie i propri destinatari, in certo senso la scelta è una discriminazione, cioè è una scelta fatta per <em>una ragione</em>. Ma scegliendo i propri destinatari, si commette un arbitrio sostanziale; non un arbitrio formale, ma un arbitrio sostanziale, un arbitrio, vorrei dire, sul piano della moralità, che è a fondamento del diritto quando si esclude senza ragione un uomo, che sia uomo, dalla soggettività del diritto.</p><p class="paragraph" data-counter="723" id="p-723">E quindi possiamo riscontrare l’avvenuto superamento — anche se almeno di fatto qualche residuo si può ancora riscontrare — [possiamo rilevare il superamento] di questa vistosa e disumana eccezione al principio della eguaglianza, soggettività di diritto ed umanità: cioè, ogni uomo soggetto di diritto, così come ogni soggetto di diritto, è uomo ed è soggetto di diritto perché uomo, come noi sappiamo.</p><h2>122. L’iter che segue il progresso della civiltà: includere sempre più pienamente quello che è umano nell’ambito del diritto e dare un riconoscimento sempre più completo all’uomo come protagonista della vita giuridica. Il superamento della schiavitù: l’idea che ogni soggetto di diritto è uomo e ogni uomo è anche soggetto di diritto nel modo più completo. Il riscatto della realtà umana per farne una realtà giuridica. Il diritto come garanzia di partecipazione equiparata e significativa dei soggetti alla vita sociale</h2><p class="paragraph" data-counter="724" id="p-724">Quindi possiamo immaginare quale sia l’<em>iter</em> che segue il progresso della civiltà e cioè, appunto, quello di includere sempre più pienamente quello che è umano nell’ambito del diritto, nell’ambito della soggettività del diritto. Il cammino che si segue è di dare un riconoscimento sempre più completo, con uno spirito di apertura, al principio che l’uomo, in quanto tale, ha il titolo per essere protagonista della vita giuridica. E, quindi, c’è il superamento della schiavitù, l’idea che ogni soggetto di diritto è uomo, ma che ogni uomo è anche soggetto di diritto e lo è in modo sempre più completo.</p><p class="paragraph" data-counter="725" id="p-725">Ecco, prendete un caso sul quale avremo modo di ritornare: prendete il caso dell’anticipo dell’età, per quanto riguarda l’esercizio del diritto di elettorato attivo e passivo, ecco una limitazione ritenuta ragionevole ed accettata per molto tempo sulla base della considerazione che la maturità per scelte impositive per la vita sociale si acquisisce con un certo ritardo, con un certo sforzo. Certo non si può dire che, in linea di principio, il voto dato soltanto a coloro che abbiano compiuto i ventuno anni sia una ingiusta limitazione del principio della <em>universale soggettività dei diritti</em>. Ma non vi è dubbio che quando si constatano talune più accelerate maturazioni psicologiche in una determinata epoca storica e, in conseguenza, si sancisce un anticipo sensibile dell’età elettorale, lo stesso vale anche per l’elettorato passivo: non si fa che allargare l’ambito della inclusione di quello che è umano entro il diritto e, quindi, si allarga la coincidenza tra soggettività giuridica e soggettività umana.</p><p class="paragraph" data-counter="726" id="p-726">Quindi siamo nell’ambito di una riforma che non è una innovazione completa, ma è certamente una significativa innovazione parziale, che va nel senso giusto, cioè va nel senso dell’ampliamento del riconoscimento dal punto di vista giuridico di quello che è umano. Quando il diritto, ripiegandosi sulla realtà sociale, attribuisce ad un giovane diciottenne la capacità a decidere delle sorti della comunità che prima gli era preclusa, non si può negare che si faccia un passo avanti nella via del riconoscimento <em>pieno</em> della soggettività umana. Quindi il principio è questo, la direzione di marcia è questa e possiamo immaginare, già constatiamo — non sul piano formale, come in questo caso, ma sul piano sostanziale — [già constatiamo] quante ulteriori e concrete capacità ad essere protagonisti della vita sociale si sono andate rivelando nel corso di questi anni vorticosi che segnano certamente un progresso sociale sensibile. Quindi non è soltanto quando si riconosce formalmente una soggettività giuridica prima ignorata, o quando si riconosce in condizioni più agevoli l’accesso alla soggettività giuridica, come nel caso della età elettorale di cui parlavo. Ma, in linea generale, nella nostra vita sociale, nella nostra vita giuridica, non vi è dubbio che gli <em>uomini</em> <em>contano di più</em>, più completamente, più concretamente, sono cioè in maniera sostanziale, oltre che in maniera formale, [sono in maniera sostanziale] soggetti di diritto in misura assai maggiore che non avvenisse in passato.</p><p class="paragraph" data-counter="727" id="p-727">E quindi possiamo dire che il senso di marcia, che è il senso della storia, è proprio questo: di riscattare compiutamente la realtà umana per farne una realtà giuridica, per farne una partecipazione come protagonisti riconosciuti dalla vita sociale. Perché questo è il diritto: la garanzia della partecipazione equiparata e significativa dei soggetti alla vita sociale.</p><h2>123. Le caratteristiche essenziali dell’uomo come soggetto di diritto: intelligenza e volontà, consapevolezza e capacità di decisione</h2><p class="paragraph" data-counter="728" id="p-728">Ora, se questo è un principio, normalmente dobbiamo dire che <em>ogni uomo è soggetto di diritto</em> e, quindi, è soggetto di diritto — come accennavamo, terminando, nell’ultima lezione — anche il soggetto che non ha in pieno tutte le caratteristiche umane, che le ha solo in parte. Dal punto di vista dei princìpi, dal punto di vista generale, il riconoscimento è all’uomo come personalità, normalmente a prescindere dal possesso concreto e completo da parte di quest'uomo, di tutte le qualità che fanno dell’uomo un uomo. E, quindi, può esservi il caso della immaturità, può esservi il caso della incapacità a gestire con saggezza e con equilibrio i propri interessi; cioè vi sono casi di soggetti dei quali non si può disconoscere il carattere di umanità, però sono privi di quella piena penetrazione delle cose, di quella piena intelligenza delle cose, di quel sicuro dominio delle scelte che sono proprio le caratteristiche essenziali dell’uomo: cioè l’intelligenza e la volontà, la consapevolezza e la capacità di decisone.</p><p class="paragraph" data-counter="729" id="p-729">Ecco: nel settore privato è comprensibile che quello che prevale è la considerazione della persona umana in quanto tale, a prescindere cioè da quelle deficienze, da quelle insufficienze che non permettono ad un uomo, che resta indubbiamente uomo, di far valere da se stesso, con mezzi propri, la sua umanità, cioè far valere i propri interessi, capire e decidere nell’ambito del diritto privato. Ad una situazione di questo genere si pone rimedio attraverso una sorta di <em>rappresentanza nella gestione degli interessi</em> dei quali il soggetto non può essere tutore personalmente per insufficiente maturità o per insufficiente normalità.</p><p class="paragraph" data-counter="730" id="p-730">Quindi prevale il riconoscimento della figura dell’uomo come soggetto di diritto e gli si danno degli strumenti surrogatori. Quindi il fanciullo o il pazzo sono pienamente soggetti di diritto anche se, in loro vece, a gestire i loro interessi interviene un genitore, un curatore, un tutore, quello che sia: cioè un altro soggetto in grado di dare al primo quello che gli manca, cioè non la soggettività dell’interesse, quindi del diritto, ma il possesso degli strumenti per esercitare il diritto. Da qui una distinzione che si usa fare, nel diritto in generale, tra capacità giuridica e capacità di agire, cioè tra soggettività di diritto e possesso degli strumenti operativi da porre in essere per esercitare il proprio diritto o anche per acquistare il proprio diritto.</p><h2>124. L’ambito di validità giuridica del principio della surrogazione</h2><p class="paragraph" data-counter="731" id="p-731">Quindi vi sono soggetti che sono giuridicamente capaci ma non sono capaci di agire per acquisire ed esercitare i propri diritti, e questa incapacità di agire è <em>surrogata</em> dall'esistenza di un soggetto capace di agire, e che mette questa sua capacità a servizio dell’altro soggetto e, quindi, rimane pienamente valida la qualificazione del soggetto come soggetto di diritto, come giuridicamente capace anche se egli è privo dell’attitudine concreta a valutare i propri interessi, a comprendere le situazioni, ad effettuare consapevolmente, liberamente, le scelte necessarie per esercitare il diritto. E questo avviene comprensibilmente nell’ambito del diritto privato, che è tutto proiettato verso la tutela della persona: quello che conta è tutelare la persona e poi ricercare, nell’ambito della vita sociale, strumenti di cooperazione ad opera di altri soggetti, strumenti di cooperazione che forniscano al soggetto di diritto quel contenuto di volontà concreta che egli non ha, pur essendo, in linea di principio, un uomo, ma che egli può ritrovare nella cooperazione della vita sociale.</p><p class="paragraph" data-counter="732" id="p-732">Ma lo stesso principio invece non può valere per altri rami del diritto. Quindi è vero quello che abbiamo detto, resta vero quello che abbiamo detto, in linea di principio: tutto quello che è umano è anche giuridico, tutto quello che fa emergere la soggettività umana fa emergere la soggettività giuridica, ma purché questo non sia in contrasto con la realtà di una incapacità concreta, di una insufficienza in concreto, che non sia surrogabile come avviene nell’ambito del diritto civile, che è un diritto che difende la personalità nella sua sfera privata.</p><p class="paragraph" data-counter="733" id="p-733">E quindi cominciamo a vedere delle distinzioni, cominciamo a registrare delle esclusioni nell’ambito del diritto pubblico, dove non si tratta sovente di esercitare diritti propri e quindi di garantirsi, magari con l’intervento e l’aiuto di un terzo, il godimento del proprio diritto ma si tratta di riconoscimenti di attribuzioni di soggettività giuridica in vista di funzioni da esercitare, di compiti da assolvere, di responsabilità da assumere nella vita collettiva. E qui, evidentemente, non può valere il principio della surrogazione: questi è soggetto, però, in presenza di una sua incapacità concreta ad agire, lo surroghiamo con un altro soggetto.</p><p class="paragraph" data-counter="734" id="p-734">Per tornare al caso del quale vi parlavo prima, c’è un’età elettorale che può essere variabile; come abbiamo visto, è in concreto variabile. Ma finché essa è fissata su un certo limite, a nessuno potrebbe venire in mente di surrogare la incapacità di agire, di valutare, di scegliere del ventunenne ieri, del diciottenne oggi, con l’intervento di un terzo che voti per lui, compiendo quelle scelte, quegli atti di intelligenza e di volontà, dei quali lo si è ritenuto incapace. E se andassimo a guardare l’aspetto corrispondente dell’elettorato passivo, troveremmo anche lì almeno il requisito — e credo sia l’unico insieme con la cittadinanza — [il requisito] dell’età per essere eletti a determinati uffici; un’età anche qui variabile: ancora di diciotto anni per quanto riguarda la Camera dei Deputati, ma ancora di venticinque per quanto riguarda il Senato. Eppure è stata approvata una legge che diminuisce l’età elettorale ma non può toccare la norma costituzionale che non può che essere modificata da un’altra norma costituzionale, che fissa a venticinque anni l’età elettorale per il Senato.</p><p class="paragraph" data-counter="735" id="p-735">Quindi quando siamo di fronte ad una situazione come questa ci rendiamo conto che il principio della cooperazione, il principio della surrogazione, il principio valido per il diritto civile di dare ad ogni costo un contenuto alla capacità giuridica, è privo di reale significato. Non si può immaginare che qualcuno voti, che qualcuno sia votato mediante la surrogazione con un altro soggetto, e se andiamo nel campo del diritto costituzionale troviamo altri limiti di età minimi come per il Presidente della Repubblica che deve aver compiuto i cinquanta anni, evidentemente essere surrogato in quella che è considerata una insufficiente maturità per esercitare questo ufficio.</p><p class="paragraph" data-counter="736" id="p-736">Se andiamo nel campo della Pubblica Amministrazione, abbiamo un’età minima e anche un’età massima per l’accesso ai pubblici concorsi perché si ritiene, evidentemente, che non tutti i soggetti, ma quelli che abbiano una <em>certa maturità</em> e <em>una certa formazione</em>, siano idonei a ricoprire certi uffici e sarebbe fuori di senso immaginare che altri possano subentrare a dare quel contenuto di conoscenza e di volontà che invece può giustamente essere dato quando si tratti di gestire interessi privati di un soggetto.</p><h2>125. L’assunzione di responsabilità da parte del soggetto: il problema della scissione tra capacità di agire e capacità giuridica nel diritto penale</h2><p class="paragraph" data-counter="737" id="p-737">Ma la manifestazione più importante di questa scissione tra capacità giuridica e capacità di agire la si ha proprio nel campo del diritto penale, e in un modo singolare: nel campo del diritto penale, evidentemente, è considerata essenziale ed è considerata non surrogabile la capacità di agire; è considerata essenziale ed è considerata squisitamente personale. Tutto il sistema del diritto penale, come lo abbiamo mano a mano prospettato nel corso delle nostre lezioni, è orientato intorno all’assunzione di responsabilità da parte del soggetto.</p><p class="paragraph" data-counter="738" id="p-738">Abbiamo parlato della pena e ne abbiamo trovato la ragione determinante in una colpa, in una responsabilità, in una assunzione di responsabilità del soggetto: intanto si è puniti in quanto si merita di essere puniti, perché non si è fatto quello che si doveva fare e non si è fatto quello che si poteva fare; perché quel che si doveva fare, si poteva anche fare. La pena; la norma: anche quando abbiamo parlato della norma abbiamo sempre detto che la norma penale ha un valido destinatario, è ricevuta è fatta propria da un soggetto, il quale possa comprenderne la portata, che possa, quindi, attuarne gli imperativi.</p><p class="paragraph" data-counter="739" id="p-739">Ancora una volta il soggetto “deve”, ma intanto “deve” in quanto “può”: “può” assumere l’obbligo, “può” comprenderlo, “può” farlo proprio, “può” assumere la responsabilità. Cioè, tutto il sistema del diritto penale, è incentrato intorno all’idea di un soggetto che abbia non soltanto una norma da portare su di sé, una norma obbligante nel suo patrimonio giuridico, ma un soggetto che abbia su di sé il carico della norma, ma un carico che egli può portare: la norma gli si è caricata addosso; egli è divenuto titolare in qualità di obbligato perché egli ha le caratteristiche umane di libertà di scelta, di determinazione, ha una intelligenza illuminante che possano sorreggere tutta questa costruzione. Per questo abbiamo detto l’idea della pena che punisce e non, semplicemente, cura. Questa idea è legata all’idoneità del soggetto ad essere titolare di atti, portatore di atti di intelligenza, di scelta e di volontà.</p><p class="paragraph" data-counter="740" id="p-740">E quindi, essenzialmente, dobbiamo dire: nel diritto penale, a differenza di quello che avviene nel diritto privato, c’è la necessità <em>inderogabile</em> di una capacità di agire, se per capacità di agire si intende, in concreto, il possesso nel soggetto delle attitudini alla comprensione, alla scelta intellettuale e alla scelta morale.</p><p class="paragraph" data-counter="741" id="p-741">Quindi, la capacità di agire è indispensabile nel diritto penale ed è una capacità di agire assolutamente personale.</p><p class="paragraph" data-counter="742" id="p-742">Ecco la fondamentale differenza tra il sistema del diritto privato — <em>protettivo</em>, <em>tutelatore</em>, di cui abbiamo detto innanzi — e il sistema ‘del diritto penale. Il diritto privato <em>protegge</em>, quindi non si interessa se la scelta degli interessi, l’atto di volontà, è del soggetto o di un altro che a lui sia legato con un nesso di parentela o di servizio. Ma nel diritto penale, come si può immaginare, di fronte alla qualifica assolutamente personale della pena — che è un rimprovero sociale diretto a <em>quel</em> soggetto, in quanto <em>egli</em> è l’autore del reato, <em>egli</em> ha fatto la scelta, <em>egli</em> ha capito le cose in quel modo, egli ha voluto...—, [come si può immaginare] che il soggetto [nel diritto penale] veda surrogata la sua incapacità di volere con la capacità di volere degli altri? La sua incapacità di agire e di scegliere, con la capacità di agire e di scegliere per gli altri?</p><p class="paragraph" data-counter="743" id="p-743">Quindi, nel diritto privato c’è un genitore, un curatore, un tutore che gestiranno gli interessi del soggetto; nel diritto penale non c’è nessun genitore, curatore, o tutore che possa gestire gli interessi <em>in negativo</em>, cioè i <em>sacrifici di interesse</em> che il soggetto deve fare per realizzare la giusta convivenza nella vita sociale: è lui <em>personalmente</em> che deve fare quelle cose, e lui deve <em>poterle</em> fare; e lui deve <em>saperle</em> fare. Quindi la capacità di agire deve essere <em>sua</em>, <em>personale</em>, <em>insurrogabile</em>, ed è la condizione — una personale capacità di agire, una personale capacità di scelta — [è la condizione] per il riconoscimento della capacità giuridica, cioè della attribuzione non dei diritti ma degli obblighi nel campo del diritto penale.</p><h2>126. L’impossibilità dello sdoppiamento tra capacità giuridica e capacità di agire nel diritto penale<sup><a href="#moronote-30" id="moronote-ref-30">[XXX]</a></sup></h2><p class="paragraph" data-counter="744" id="p-744">[Nella lezione di ieri] abbiamo messo in raffronto due tipi di capacità: la capacità giuridica e la capacità di agire. La capacità giuridica, e cioè l’attitudine ad essere <em>titolari</em> di diritti o di obblighi; la capacità di agire, cioè l’attitudine a esercitare ed acquisire, ovviamente, i diritti dei quali si è titolari e, nei casi nei quali ciò sia possibile, di adempiere gli obblighi dei quali si è caricato.</p><p class="paragraph" data-counter="745" id="p-745">Quindi, il soggetto del mondo giuridico si presenta da un lato come una persona con una dignità e, quindi, una capacità di essere titolare di situazioni giuridiche soggettive, e dall’altro si presenta come personalità in concreto capace di porre in essere da sé medesima gli atti nei quali si traduce nella realtà, che voi sapete essere una viva realtà del diritto, cioè l’insieme delle situazioni soggettive che in esso si riscontrano.</p><p class="paragraph" data-counter="746" id="p-746">Abbiamo già notato ieri che può sussistere in alcuni rami del diritto la capacità giuridica, anche se essa non sia accompagnata dalla capacità di agire; cioè, una persona può essere riconosciuta nella sua dignità e, quindi, nella sua titolarità di diritti, anche se essa personalmente non abbia i mezzi per acquisire potere e per fare valere questi diritti. A questa incombenza, certamente necessaria, provvederà un altro soggetto, legato al primo da un qualche vincolo che lo abilita a compiere egli gli atti che il soggetto titolare del diritto non può compiere personalmente ed egli li compirà in nome e nell’interesse dell’altro soggetto. Quindi c’è uno sdoppiamento tra capacità giuridica e capacità di agire.</p><p class="paragraph" data-counter="747" id="p-747">Nel campo del diritto penale, abbiamo già osservato ieri, questo sdoppiamento non è possibile; nel campo del diritto penale noi ci occupiamo in modo preminente dei doveri giuridici, degli obblighi, non dei diritti, i quali esistono pure ed hanno una loro disciplina. Però il punto centrale dell’indagine che si compie in materia di diritto penale è costituito dagli obblighi giuridici.</p><p class="paragraph" data-counter="748" id="p-748">Ebbene, presentiamo nel campo del diritto penale quella ipotesi che abbiamo affacciata nel campo del diritto civile ed in relazione alla quale abbiamo tratto alcune conclusioni. Cioè immaginiamo, nel campo del diritto penale, lo sdoppiamento, la mancanza in una persona, di quelle due qualità giuridiche che normalmente coesistono: la capacità ad essere titolare, la capacità ad esercitare gli atti inerenti alla situazione soggettiva. Nel campo del diritto civile abbiamo visto la irrilevanza di questo sdoppiamento, poiché un altro soggetto può intervenire per l’esercizio dei diritti di cui si tratta, ed invece nel campo del diritto penale questo sdoppiamento non è ammissibile, perché nessuno può subentrare ad un altro, nessuno può rappresentare un altro, nessuno può sostituire un altro in quella attività personalissima e per la quale si assume una personalissima responsabilità, cioè l’attività mediante la quale si adempie ad un obbligo giuridico. i</p><p class="paragraph" data-counter="749" id="p-749">Quindi, nel campo del diritto penale, capacità giuridica e capacità di agire, debbono necessariamente coesistere; nel campo del diritto penale un soggetto — siamo sempre nel settore dell’obbligo giuridico — [un soggetto] il quale non abbia la capacità personale di capire, di ricevere e far proprio l’imperativo della norma, di scegliere di conseguenza e, quindi, di operare, nell’ambito della norma, in adempimento della norma, questo soggetto che non è capace di agire, non è, nel diritto penale, neppure capace di diritto, intendendosi, ovviamente, per capacità di diritto, la capacità in relazione alla situazione di cui si tratta, cioè la capacità relativa all'adempimento dell’obbligo giuridico penale. Questo dipende, ovviamente, dal carattere estremamente <em>personale</em> che ha tutto il sistema del diritto penale.</p><p class="paragraph" data-counter="750" id="p-750">Il sistema del diritto civile, abbiamo visto, è caratterizzato, invece, da una certa <em>impersonalità</em>, da una certa <em>patrimonialità</em>; abbiamo visto, a suo tempo, che anche la sanzione non penale, la sanzione civile, si può trasmettere come fatto patrimoniale anche agli eredi della persona. Non così, invece, nel campo del diritto penale, dove tutto è estremamente personale; dove il soggetto assume egli, ed egli solo, senza possibili surrogazioni, interventi, aiuti di terzi, il compito della realizzazione dell’ordine giuridico che è presidiato dalla sanzione penale.</p><h2>127. La mancanza della capacità di agire (e quindi di comprendere e di scegliere) del soggetto come mancanza di cittadinanza del diritto penale, non come atto di ingiustizia ma come atto di riconoscimento della dignità della persona. La qualità della persona sul piano etico-sociale come fondamento della misura della pena</h2><p class="paragraph" data-counter="751" id="p-751">Quindi, dove non c’è capacità umana concreta, dove non c’è capacità di agire, dove non si comprendono e non si ricevono gli obblighi, dove non si sceglie, dove non si opera sotto l’<em>usbergo</em> della norma, lì non manca soltanto la capacità di agire, ma manca la capacità giuridica. E questo vuol dire che il soggetto è, per così dire, fuori del diritto penale, è estromesso, è messo ai margini. Perché? Perché egli non è — mancando della sua capacità di agire, della sua capacità di comprendere, di volere, di scegliere — [egli non è] un valido destinatario della norma giuridica: è come un <em>traguardo opaco</em>, al quale la norma giunge senza penetrarvi; per così dire: ritorna indietro, perché essa non è ricevuta, non è ricevibile dal soggetto il quale non sia, appunto, capace di intendere e volere. E una sorta di mancanza, di menomazione di quella che potremmo chiamare la <em>cittadinanza del diritto penale</em>: l’esistenza di titolari degli obblighi giuridici penali. Sappiamo sin dall’inizio, abbiamo confermato, che l’attribuzione della capacità è una scelta, ed è una scelta ragionevole, compiuta dall’ordinamento giuridico; quindi ora sappiamo che talvolta questa scelta si compie in senso negativo, si compie in senso preclusivo: cioè mette fuori il soggetto dal sistema delle norme giuridiche. Il soggetto incapace psichicamente, moralmente, di ricevere e di adempiere l’obbligo, non è soggetto titolare del dovere giuridico penale e quindi egli è fuori dell’ambito della sfera di validità della norma penale: non si comanda a quel soggetto perché lo si ritiene incapace di ricevere e, quindi, la mancanza del comando e, quindi, la mancanza della <em>cittadinanza del diritto penale</em> non è qualche cosa di arbitrario, di irragionevole: è la conseguenza necessaria della inidoneità fisio-psichica del soggetto. Non è un atto di ingiustizia, non è la privazione di qualche cosa. Anzi, proprio questa mancanza, in questi casi, della <em>cittadinanza</em>, nell’ambito del diritto penale, è un atto di <em>riconoscimento della dignità della persona</em>; è qualche cosa che si esprime a favore e non contro la persona. Non lo si priva di diritti, il soggetto — il che sarebbe inammissibile, e proprio i diritti esistono, sappiamo, anche senza la capacità di agire —: lo si mette fuori dal contesto degli obblighi giuridici; si prende atto del fatto che egli non può comprendere e obbedire e, conseguentemente, lo si esclude dalla responsabilità penale. Una responsabilità certamente pesante, come noi sappiamo, ma rigorosamente fondata, rigorosamente proporzionata; proporzionata a tante cose, ma proporzionata, in prima linea, all’andamento, all’attitudine personale del soggetto, alla esistenza di una personalità capace di comprendere e decidere e — poi vedremo meglio, continuando nel nostro esame — anche proporzionata alla concreta entità, alla concreta qualità della persona. Perché noi vedremo che una volta affermata la responsabilità, quando viene irrogata la pena, essa è commisurata a quella che si chiama la <em>capacità a delinquere</em>, cioè la <em>capacità morale</em>, cioè la personalità morale del soggetto. E quindi, la <em>attitudine a comprendere e scegliere</em> è il presupposto necessario della responsabilità. La qualità della persona, sul piano etico, sul piano sociale, è il fondamento della misura più o meno grave, più o meno significativa della pena.</p><h2>Capitolo Tredicesimo</h2><h2>CAPACITÀ GIURIDICA — PENALE E IMPUTABILITÀ</h2><p class="paragraph" data-counter="752" id="p-752">Sommario: 128. L’ambiguità dell’espressione “imputabilità” e il suo significato in relazione alla capacità di intendere e di volere. - 129. La connessione tra la capacità di diritto penale e la capacità in altri rami del diritto. - 130. Critica alla distinzione tra capacità giuridica penale ed imputabilità. Necessità di cogliere alcuni punti di collegamento tra il diritto penale e gli altri rami del diritto. Le basi del fenomeno della <em>soggettività</em> nel campo del diritto penale. - 131. Lo Stato titolare della soggettività dei diritti nel diritto penale. - 132. La scelta dei soggetti imputabili da parte del legislatore.</p><h2>128. L’ambiguità dell’espressione “imputabilità” e il suo significato in relazione alla capacità di intendere e di volere</h2><p class="paragraph" data-counter="753" id="p-753">Allora voi comprendete che esiste una categoria che delimita l’area nella quale si trovano i soggetti di diritto penale, e questa categoria, dobbiamo dirlo, è essenzialmente l’attitudine fisio-psichica del soggetto a ricevere e ad adempiere il comando giuridico. Questa si suole chiamare, nella dottrina tradizionale, la <em>imputabilità</em> di diritto penale. Espressione, questa, peraltro ambigua, perché viene adoperata anche in altri sensi: talvolta per “imputabilità” di diritto penale si intende il processo mediante il quale si <em>attribuisce</em> un fatto al soggetto, si imputa un fatto al soggetto.</p><p class="paragraph" data-counter="754" id="p-754">Quindi l’espressione può avere sensi diversi. Dobbiamo però riconoscere che ha in prima linea un significato tradizionale la parola <em>imputabilità</em> ed è, appunto, riferita a quella <em>capacità personale del soggetto, ad essere titolare di obblighi giuridici penali e ad attuarli.</em></p><p class="paragraph" data-counter="755" id="p-755">Il codice chiama questa imputabilità “capacità di intendere e di volere”, cioè, con riferimento ai due momenti essenziali nei quali si esprime la personalità operativa del soggetto: la <em>comprensione intellettuale</em>, cioè l'apprezzamento dei fatti che si propongono al soggetto come possibili contenuti di azione, e la capacità di <em>scelta</em>, di <em>decisione</em>, di <em>accettazione</em> dell’un contenuto di fatto anziché dell’altro. Quindi capacità di <em>capire</em> e di <em>decidere</em> in conseguenza, di dare prevalenza ad un motivo anziché all’altro e, conseguentemente, dar via ad un contenuto di azione anziché ad un altro. Questa è la espressione tradizionalmente usata nel diritto penale.</p><p class="paragraph" data-counter="756" id="p-756">Dobbiamo dire che il termine <em>capacità</em> o <em>soggettività</em> di diritto penale è entrato in ritardo nella scienza del diritto penale; prima si parlava puramente e semplicemente della imputabilità intesa come capacità del soggetto di <em>intendere il valore</em> del fatto e di <em>intendere il significato</em> che il fatto ha alla luce della norma giuridica, e di volere, cioè di tradurre la sua valutazione in una <em>scelta opzionale</em>, in una preferenza accordata ad un motivo o all’altro: a quello conforme o a quello contrario all’imperativo della norma.</p><p class="paragraph" data-counter="757" id="p-757">Quindi possiamo dire che, tradizionalmente, nel diritto penale, quella che si riconosceva era quella che noi abbiamo chiamato or ora <em>capacità di agire</em>, cioè capacità di <em>comprendere</em> e di <em>scegliere</em>, capacità di essere personalmente protagonisti di una vicenda che si svolge nell’ambito e sotto il giudizio di una norma giuridica penale. Per molti decenni si è parlato nel diritto penale semplicemente di <em>imputabilità</em>, di <em>riferibilità</em> del fatto al soggetto, dell’obbligo al soggetto e, quindi, del fatto compiuto al soggetto, con conseguente assunzione di responsabilità. E non vi è stato collegamento tra questo capitolo del diritto penale, così interessante, così ricco di implicazioni, e gli analoghi capitoli dedicati, in altri rami del diritto, al tema della capacità giuridica, quasi che si trattasse di fenomeni diversi.</p><h2>129. La connessione tra la capacità di diritto penale e la capacità in altri rami del diritto</h2><p class="paragraph" data-counter="758" id="p-758">Ebbene, io credo, invece — e ho cercato di spiegarne la ragione — che vi sia una <em>stretta connessione</em> tra il capitolo della <em>imputabilità</em> o <em>capacità di diritto penale</em>, e il capitolo della <em>capacità</em> e, forzando un po’ i termini, potremmo dire della <em>imputabilità</em> in altri rami del diritto; perché nell’un campo e nell’altro si presenta il fenomeno della scelta che la norma preliminarmente fa tra i vari soggetti umani, e cioè tra coloro che ritiene possano essere destinatari delle norme e quelli che invece ritiene non possano essere destinatari delle norme giuridiche.</p><p class="paragraph" data-counter="759" id="p-759">Il fenomeno è uguale in tutti i rami del diritto; se volete, il fenomeno è più ricco di contenuto, è più pregnante nel campo del diritto penale. Se così posso esprimermi: la discriminazione, la scelta, l’accantonamento di alcuni soggetti, sono fatti più netti nel campo del diritto penale che non in altri campi del diritto e si comprende bene, perché l’attribuzione di diritti è il conferimento di vantaggi, per il che basta un minimo di personalità. L'attribuzione di doveri, invece, è un preludio di pesanti responsabilità e, quindi, è naturale che il diritto penale sia il più discriminatorio, che abbia la più larga libertà di scelta dei soggetti ai quali validamente indirizzare la norma, ma il fenomeno è lo stesso, è sempre il fenomeno della qualità. La qualità, notate, puramente giuridica, fondata, certo, su dati naturalistici di capacità di intendere e di volere, ma una qualità puramente giuridica. È chiaro che quando il soggetto si rivela capace di intendere e di volere, si presenta in lui come una qualità, come una sorta di coloritura giuridica ed egli è senz'altro <em>soggetto capace</em> di obblighi; o se, invece, incapace di intendere e di volere e non imputabile, <em>soggetto incapace</em> di obblighi giuridici. Quindi è una qualificazione, una qualità giuridica fondata su di un modo di essere concreto della persona umana e questa qualità giuridica, fondata su dati della personalità, richiesti in maniera più o meno rigorosa, ecco, [questa qualità] è un fenomeno costante di tutto il mondo giuridico. Come esistono dei fatti giuridici di varia natura, di varie conseguenze, atti, negozi, contratti, delitti, così esistono dei soggetti giuridici anch’essi differenziati sulla base del modo di essere proprio della loro personalità.</p><h2>130. Critica alla distinzione tra capacità giuridica penale ed imputabilità. Necessità di cogliere alcuni punti di collegamento tra il diritto penale e gli altri rami del diritto. Le basi del fenomeno della soggettività nel campo del diritto penale</h2><p class="paragraph" data-counter="760" id="p-760">A questo punto, una volta chiarito il fenomeno, come crediamo di averlo chiarito, nella sua connessione con i temi generali del diritto e nella specificità propria del diritto penale, [a questo punto] possiamo non fare una disputa terminologica; possiamo non dividerci seriamente tra coloro che parlano di una capacità giuridica penale e coloro che, respingendo questa indicazione, si limitano a parlare di imputabilità penale. Chi parla, come io credo di parlare, di capacità giuridica penale, tende a mettere in evidenza le analogie di posizione per quanto riguarda le categorie fondamentali tra i vari rami del diritto. Certo, è diverso il contenuto della capacità penale dal contenuto della capacità civile e altre ne sono le condizioni e altre ne sono le conseguenze; non si vede, però, la ragione per la quale si debba rinunciare a cogliere alcuni punti di collegamento, anche se non tradizionali, tra il diritto penale e gli altri rami del diritto. E, quindi, anche se la tradizione è contro questa qualificazione, io credo che sia giusto parlare di un <em>tema della capacità penale</em>.</p><p class="paragraph" data-counter="761" id="p-761">Chi, invece, voglia seguire la tradizione e attribuire al diritto penale una sua specificità, una sua caratteristica propria, potrà, se vuole, parlare di <em>imputabilità</em>, come se fosse una cosa diversa dalla capacità in generale e dalla capacità di agire in particolare; quella capacità di agire in particolare che nel diritto penale è il presupposto necessario per l’esistenza della capacità, mentre nel diritto civile, certamente — ecco la diversità — la capacità di agire non è presupposto necessario per il riconoscimento della capacità, perché essa può essere offerta da altri, può essere attinta in altri, e si può agire mediante altri al fine di essere titolari dei diritti, mentre non si può agire mediante altri nell'adempimento dei propri doveri: bisogna farlo personalmente, se si è capaci di farlo e, se non si è capaci di farlo, non si è neppure soggetti di questo obbligo, non si è legati dal dovere.</p><p class="paragraph" data-counter="762" id="p-762">Queste mi pare siano le basi abbastanza semplici ed abbastanza solide del <em>fenomeno della soggettività</em> nel campo del diritto penale.</p><h2>131. Lo Stato titolare della soggettività dei diritti nel diritto penale</h2><p class="paragraph" data-counter="763" id="p-763">Naturalmente noi sappiamo che oltre gli obblighi, sui quali ci siamo ripiegati in modo particolare, vi sono nel diritto penale i diritti corrispondenti, e sappiamo che questi diritti, per la natura propria del diritto penale, non sono diritti dei singoli ma sono, in ogni caso, diritti della collettività, diritti dello Stato. E, quindi, il tema della <em>soggettività di diritti</em>, nell’ambito del diritto penale, non si pone con l’evidenza — qualche volta drammatica, per i problemi che si propongono — che abbiamo riscontrato nel campo del diritto penale. Ma esiste, certamente, una titolarità di diritti ed esiste per una ragione dogmatica, di principio, anche una <em>capacità attiva</em> di diritto penale: ciò vuol dire che lo Stato è abilitato, che lo Stato è riconosciuto, che lo Stato è colorito, che lo Stato è qualificato; ha quella qualità che lo fa come <em>potenziale</em> titolare di diritti e, quindi, poi, in concreto, come titolare <em>effettivo</em> di diritti nell’ambito del diritto penale.</p><p class="paragraph" data-counter="764" id="p-764">Quindi, non che non vi sia, anche qui, una categoria della capacità. Ma essa non presenta problemi perché evidentemente è lo Stato che è sempre, certamente, capace di essere titolare di diritti e, attraverso i suoi organi, capace di esercitare questi diritti. E noi sappiamo che questo esercizio significa una pretesa dello Stato e, in un secondo momento — dopo che sia intervenuta la violazione — una pretesa che si esprime nell’azione penale, con la quale ci si rivolge ad un giudice per avere il riconoscimento e l’attuazione — quale che ne sia il modo — del proprio diritto.</p><p class="paragraph" data-counter="765" id="p-765">Questo è, dunque, lo schema generale del tema della capacità penale, capacità che ha sempre come presupposto la capacità di agire.</p><h2>132. La scelta dei soggetti imputabili da parte del legislatore</h2><p class="paragraph" data-counter="766" id="p-766">Vi è, poi, tutta una casistica: cioè una volta dichiarati i principi, vi è una casistica relativa ai casi dei quali in concreto non si riscontra quella <em>capacità di intendere e di volere</em> o, se si vuole usare altra espressione, <em>capacità di agire</em>, che è presupposto e condizione per l’esistenza e la validità di un obbligo penale.</p><p class="paragraph" data-counter="767" id="p-767">Quindi si tratta, per ogni legislatore, di scegliere, e si tratta per ogni interprete, di comprendere il significato ed i limiti della scelta che il legislatore ha fatto. Evidentemente c’è non una assoluta libertà, ma una certa latitudine di scelta; dico: “non c’è una assoluta libertà”, perché non si può immaginare che il legislatore scelga i propri soggetti in modo irragionevole. Egli, evidentemente, sceglie i soggetti da destinare a titolari degli obblighi tra coloro che hanno <em>in concreto</em> le caratteristiche umane — quindi, la <em>capacità di intendere e di volere</em>, la <em>capacità di agire</em> — e sceglie altri soggetti che non hanno queste qualifiche umane, che hanno il volto dell’uomo, ma non ne hanno la sostanza, per escluderlo dall’ambito del diritto penale. Non lo si può fare irragionevolmente, è inimmaginabile che un soggetto veramente incapace di agire sia considerato capace dall’ordinamento giuridico e, viceversa, che un soggetto capace di agire sia escluso dall’essere destinatario degli obblighi penali.</p><p class="paragraph" data-counter="768" id="p-768">Vi sono dei casi, però, nei quali effettivamente si esercita una certa capacità di scelta, una certa capacità di discriminazione da parte del legislatore. Si veda il caso della età richiesta per la cittadinanza nell’ambito del diritto penale: vi è certamente una certa latitudine di scelta da parte del legislatore; si veda il caso della ubriachezza, di cui ci occuperemo, e si vede che esiste una certa libertà di scelta da parte del legislatore. Ma, al di là di questa libertà di scelta che si manifesta in alcuni casi, vi sono, evidentemente, dei binari, vi è un canale nel quale passa il legislatore, scegliendo ragionevolmente, in base ai princìpi, soggetti destinatari e soggetti non destinatari dell’obbligo giuridico penale. Questo criterio direttivo che può avere qualche latitudine di interpretazione e di applicazione è, appunto, la <em>capacità di agire</em>, la <em>capacità di intendere e di volere</em> o, se così preferite dire, la <em>imputabilità</em> in diritto penale.</p><h2>CAPITOLO QUATTORDICESIMO</h2><h2>LE CAUSE DI INCAPACITÀ</h2><h2>SEZIONE PRIMA</h2><h2>La minore età</h2><p class="paragraph" data-counter="769" id="p-769">Sommario: 133. Premesse sul tema. - 134. La scelta del codice Rocco sui limiti di età relativi alla capacità giuridica penale. Adesione. - 135. Il minore dei quattordici anni: presunzione di incapacità. - 136. Il minore di quattordici anni come destinatario indiretto delle misure di sicurezza. - 137. Il soggetto maggiore di diciotto anni: presunzione di capacità. - 138. Il minore tra i quattordici e i diciotto anni: assenza di presunzioni legislative e spazio alla discrezionalità del giudice. La finalità del recupero sociale come necessità impellente colorita di fiducia nei confronti del giovane e come concreta possibilità. - 139. La finalità rieducativa della pena nei confronti del minore.</p><p>133. Premesse sul tema<sup><a href="#moronote-31" id="moronote-ref-31">[XXXI]</a></sup></p><p class="paragraph" data-counter="770" id="p-770">Abbiamo detto ieri che il riconoscimento della imputabilità penale — il che per me equivale al riconoscimento della capacità penale la quale esiste sempre e soltanto quando vi è una imputabilità, vi è una capacità in senso naturale, umano — comporta una certa scelta da parte del legislatore. Cioè, non è compito primario dell’interprete lo stabilire se un soggetto sia o meno imputabile e, perciò, capace di diritto penale: questo compito è, in prima linea, del legislatore anche se rimane come vedremo nel corso della esposizione — un certo spazio per l’interprete; quello spazio che all’interprete lascia ogni norma di legge e, quindi, anche la norma di legge relativa ai casi di capacità o incapacità penale.</p><p class="paragraph" data-counter="771" id="p-771">Quindi, c'è una scelta del legislatore, una discriminazione che il legislatore compie tra un soggetto e l’altro: all’uno riconoscendo, all’altro negando la capacità penale. E il tutto avviene — come accennavo ieri — ragionevolmente. Cioè, non è espressione dell’arbitrio del legislatore, anche se qualche volta c’è qualche forzatura, come a proposito della ubriachezza — lo vedremo —; ma, al di là di qualche forzatura, certamente la scelta del legislatore è una scelta ragionevole. È una scelta fatta su basi serie e il criterio al quale il legislatore si ispira nella determinazione dell’area di validità della norma giuridica penale, l’area dei soggetti ai quali la norma si indirizza, è se essi abbiano i requisiti della <em>piena umanità</em>, cioè se siano uomini non soltanto nel senso di quella <em>dignità</em> <em>che nell’uomo è indistruttibile</em>, ma se lo siano anche nel senso del possesso attuale di quelle caratteristiche di intelligenza, di lucidità, di libertà di scelta che sono contrassegni della personalità umana.</p><p class="paragraph" data-counter="772" id="p-772">E ieri, anticipando, abbiamo detto che, ferma restando la dignità della persona umana, la prima ragione seria per negare che quella persona possa essere considerata soggetto idoneo nei rapporti di diritto penale, è quella inerente alla maturazione del soggetto, alla compiutezza della sua formazione, al pieno sviluppo della sua personalità, perché è sempre nell’uomo una personalità <em>in fieri</em>, una personalità che si va configurando e modificando ogni giorno; ma non v’è dubbio che il massimo di mutamenti, il massimo di acquisizioni, si verifica nel passaggio da un’età infantile ad una età adolescenziale e, poi, ad una età matura.</p><h2>134. La scelta del codice Rocco sui limiti di età relativi alla capacità giuridica penale. Adesione</h2><p class="paragraph" data-counter="773" id="p-773">Il primo quesito che ogni legislatore penale si pone è di stabilire il limite di età al di sotto del quale si deve ritenere appena abbozzata la personalità del soggetto, al di sotto del quale non si possano riconoscere quelle caratteristiche di penetrazione, di comprensione della realtà e dei valori e di libera determinazione del soggetto, che sono appunto i contrassegni della umanità.</p><p class="paragraph" data-counter="774" id="p-774">E questo è un problema che il legislatore decide secondo propri criteri e con una sensibile mutevolezza di scelte. Ma mentre è ovviamente costante il riconoscere che al di sotto di una certa età non si è maturi, non si è persone nel senso proprio, non si è soggetti di diritto penale, da epoca ad epoca, da diritto nazionale a diritto nazionale, cambia fortemente, sensibilmente, la scelta del legislatore.</p><p class="paragraph" data-counter="775" id="p-775">Certo se dovessimo in questo momento, a distanza di alcuni decenni dalla entrata in vigore del codice che ancora ci regge, tenere conto dello sviluppo della sensibilità, della accelerazione, della maturità della persona, certamente dovremmo giungere a conclusioni più restrittive, più severe, che non siano quelle del codice scritto alcuni decenni fa.</p><p class="paragraph" data-counter="776" id="p-776">In definitiva, lo stesso criterio, sul piano della logica astratta, che giustifica l'abbassamento dell’età dell’elettorato attivo e passivo, dovrebbe condurre ad un abbassamento dell’età nella quale si acquisisce la capacità penale. Perché? Perché, evidentemente, con un ritmo di vita così accelerato, qual è il nostro, e in presenza di mezzi di comunicazione dei valori e dei disvalori così efficaci, com’è il sistema di comunicazione nel nostro momento storico, si potrebbe ritenere che, come è più presto capace di esercitare diritti politici il giovane, è più rapidamente pronto ad assolvere ai doveri della solidarietà sociale anche un ragazzo.</p><p class="paragraph" data-counter="777" id="p-777">Ma, evidentemente, in un sistema come il nostro, che è pieno di interesse, di attenzione, di cura per quanto riguarda il giovane, di rispetto del suo processo di maturazione, non sarebbe appropriato rivolgere al codice Rocco l’accusa di avere fissato troppo in alto il limite di età al di sotto del quale non si è, per immaturità, soggetti capaci di diritto penale e, quindi, non si ricevono gli obblighi posti dalle norme e non se ne pagano le conseguenti responsabilità.</p><p class="paragraph" data-counter="778" id="p-778">Quindi possiamo ritenere nel complesso equa e confacente al nostro sistema di civiltà, la scelta dei quattordici anni che il codice Rocco fa per stabilire l’età nella quale si acquisisce — in linea di principio, intendiamoci — la capacità penale, o meglio l’età al di sotto della quale vi è sicuramente una incapacità penale, e forse è questa una formulazione più precisa: quattordici anni; al di sotto dei quattordici anni non vi è assolutamente capacità penale.</p><h2>135. Il minore dei quattordici anni: presunzione di incapacità</h2><p class="paragraph" data-counter="779" id="p-779">Naturalmente non ci vuole molto a capire che vi sono ragazzi e ragazzi; che vi sono ragazzi che questa maturità — sufficiente a fondare una responsabilità, sia pure diminuita — acquisiscono prima, ed anzi assai prima dei quattordici anni; come vi sono — lo vedremo tra un momento — ragazzi che anche al di là dei quattordici anni non hanno la capacità penale. E, quindi, evidentemente, quanto più ci si avvicina all’età limite, quanto più si ha quattordici anni meno qualche giorno, tanto più appare — ma è una fatalità — iniquo il distinguere considerando incapace chi è innanzi di pochissimo all’età dei quattordici anni e capace chi abbia appena da poco superato questo limite.</p><p class="paragraph" data-counter="780" id="p-780">Ma la legge, quando interviene con le sue presunzioni, con le sue disposizioni drastiche, evidentemente raccoglie casi che in concreto non sono tra loro comparabili. Ma vi è, evidentemente, una ragione, una ragione di una certa equità, di una qualche certezza del diritto, che sconsiglia di procedere all’accertamento della capacità del minore sempre, caso per caso, e giustifica, invece, che almeno una età base vi sia per la quale gioca la presunzione stabilita dalla legge. E questa è, in effetti, una presunzione che la legge pone, ovvero la presunzione che al di sotto dei quattordici anni non si abbia capacità penale.</p><p class="paragraph" data-counter="781" id="p-781">E qui vorrei chiarire che, quando si parla di incapacità penale, si fa riferimento — come noi sappiamo — ai due elementi sui quali la capacità è fondata, cioè la <em>capacità di intendere</em> e la <em>capacità di volere</em>, che sono i due requisiti della imputabilità e, quindi, della <em>capacità penale</em>. Ecco: per quanto riguarda il minore, la cui incapacità è presunta al di sotto dei quattordici anni, si fa riferimento piuttosto a quella che si chiama la <em>incapacità di volere</em> che non alla <em>incapacità di intendere</em>. E questo è realistico, è realistico sempre e, direi, che è realistico anche e soprattutto nel momento storico nel quale viviamo.</p><p class="paragraph" data-counter="782" id="p-782">Pensare che un ragazzo di dieci, undici anni, che veda costantemente la televisione, che entri nel cinema, che parli con persone di varia età, non abbia una, sia pure oscura, consapevolezza del disvalore di alcuni comportamenti, del loro carattere antisociale e disumano, questo significa fare torto alla intelligenza del fanciullo medio italiano in questo periodo. E, quindi, se dovessimo giudicare essenzialmente in termini di capacità di intendere, di <em>intelligenza applicata alle cose</em>, allora veramente dovremmo trovare eccessivo il limite di età al di sotto del quale si è ritenuti incapaci.</p><p class="paragraph" data-counter="783" id="p-783">Però, proprio in questo momento storico, possiamo riscontrare che accanto a questa maggiore penetrazione delle cose, a questa più rapida conoscenza — in un momento nel quale non si impara solo in famiglia e a scuola, ma si impara, per il bene e per il male, un po’ dovunque nella società — quello che manca veramente nel ragazzo anche così informato, anche così illuminato, [quello che manca] è la capacità di dominarsi; è la capacità di avere una personalità diritta; una capacità di proporsi comparativamente i motivi di agire, costituiti da un lato dalla consapevolezza del disvalore di alcuni comportamenti, e dall’altro quelle passioni umane che conducono a tenere un certo comportamento egoistico ed antisociale.</p><p class="paragraph" data-counter="784" id="p-784">Quindi più che mancare l’intelligenza, il giudizio, la valutazione negativa dei comportamenti, quello che manca nel ragazzo, nel ragazzo così debole, qual è oggi — perché alla accelerata formazione dell’intelligenza non corrisponde una accelerata formazione del carattere — è la capacità di volere. Con ciò si intende la capacità di volere consapevolmente, di volere mettendosi ‘ al di sopra del conflitto delle motivazioni e scegliendo; scegliendo consapevolmente per il bene o per il male, per il dato sociale o per il dato antisociale. Quindi, al di sotto dei quattordici anni, per qualche cosa che attiene più al meccanismo della volontà che non all’intervento della intelligenza, vi è una presunta e generalizzata incapacità penale.</p><p class="paragraph" data-counter="785" id="p-785">Ma bisogna avvertire subito che questa circostanza non mette, in senso pieno e vero, il fanciullo al di sotto dei quattordici anni — sulla base della presunzione di incapacità — fuori dell’ambito di validità del sistema di repressione e di prevenzione della criminalità.</p><h2>136. Il minore di quattordici anni come destinatario indiretto delle misure di sicurezza</h2><p class="paragraph" data-counter="786" id="p-786">Noi abbiamo usato l’espressione <em>cittadinanza del diritto penale</em> nei giorni scorsi: abbiamo detto che alcuni uomini — i soggetti imputabili, i soggetti capaci — sono, per così dire, i <em>cittadini di questa città</em> in cui vige la legge penale; e altri, invece, non lo sono, non c’è questa cittadinanza. Però dobbiamo dire, ricordando le cose che abbiamo spiegato all’inizio, che vi è un altro modo di cittadinanza nel sistema, almeno, di prevenzione della criminalità, ed è quello inerente alla pericolosità ed alle misure di sicurezza.</p><p class="paragraph" data-counter="787" id="p-787">Quindi, quando vi è un caso di incapacità, come quello che ora abbiamo riscontrato attraverso l’accertamento di una presunzione legislativa, il soggetto è posto fuori dall'ambito di validità delle norme penali obbliganti, cioè delle norme penali sulle quali si fondano degli obblighi che debbano essere adempiuti personalmente dal soggetto. Ma non esce il soggetto incapace — nella specie .il minore dei quattordici anni — [non esce] dall’ambito del sistema penale nel suo complesso, perché egli è, in questa situazione, destinatario non più di norme obbliganti — perché egli non sarebbe in grado di ricevere e di adempiere a questo dovere — ma è destinatario indiretto di norme di sicurezza; di interventi cioè, dello Stato, anch'essi costrittivi, in qualche misura, della personalità individuale, e di interventi dello Stato diretti a curare la emergente pericolosità del soggetto inferiore per età ai quattordici anni.</p><p class="paragraph" data-counter="788" id="p-788">Il riconoscere che il ragazzo di questa età non è stato capace di districarsi tra gli opposti motivi del bene e del male sociale, non significa che non si possa riscontrare, che non si riscontri, anzi, in lui — che senza saper volere ha compiuto una attività obiettivamente delittuosa — [non si riscontri in lui] una personalità, in un certo senso, anomala, una personalità non armonizzata con le esigenze della vita sociale. Il che è tanto più allarmante, il che pone tanti più quesiti al sistema giuridico, in quanto si tratta, appunto, di un minore di quattordici anni, nel quale la pericolosità sociale stupisce, addolora, ma anche sollecita un intervento che per persone più anziane può essere anche considerato come destinato all’insuccesso. Mentre il trattamento contro la pericolosità giovanile, infantile, anzi, può essere ritenuto di gran lunga più efficace, in quanto si esplica su di una <em>personalità in formazione</em> e, quindi, una personalità che ha una sua flessibilità; quella flessibilità che, in misura più o meno larga, è venuta meno, invece, nel delinquente anziano nel quale si riscontri una pericolosità, ma che è impresa difficile, e quasi disperata, curare. Mentre possiamo immaginare — anche se qui pure non mancano insuccessi — [mentre possiamo immaginare] che sia curabile, che sia oggetto di una attenzione amorevole ed efficace la pericolosità riscontrabile nel soggetto incapace, perché è al di sotto dei quattordici anni di età.</p><p class="paragraph" data-counter="789" id="p-789">Quindi, cessa la cittadinanza di diritto penale sotto il profilo della validità delle norme obbliganti indirizzate al ragazzo, entra in vigore una diversa cittadinanza che peraltro non vede — e non potrebbe vedere — il soggetto al di sotto dei quattordici anni come impegnato a fare personalmente qualche cosa, ma lo vede come destinatario di una attività, di una cura, di un intervento dei pubblici poteri, perché la misura di sicurezza è applicata al soggetto non sulla base di un obbligo inadempiuto, ma sulla base della constatazione di una situazione di pericolosità.</p><h2>137. Il soggetto maggiore di diciotto anni: presunzione di capacità</h2><p class="paragraph" data-counter="790" id="p-790">Quando si passa nell’età successiva ai quattordici anni, il legislatore pone un altro limite, esso pure arbitrario — se vogliamo dire —; esso pure di sua libera scelta ma che, devo riconoscere, anche a distanza di alcuni decenni, per le ragioni complesse che vi ho indicato, pare un termine abbastanza appropriato. Infatti, non sono venute delle serie critiche né delle valide proposte di modificare questo secondo termine, questa seconda fascia inerente alla rilevanza penale del minore. Questa seconda fascia va dai quattordici ai diciotto anni, e rappresenta nel suo culmine e cioè, appunto, al compimento del diciottesimo anno, l’ingresso nella maggiore età penale, il che ora coincide anche con la maggiore età civile e politica. Prima non era così perché si diventava maggiorenni e cioè capaci, in ogni caso, ai sensi del diritto penale a diciotto anni, mentre si era ancora minori, per quanto riguarda il diritto civile e per quanto riguarda il diritto elettorale.</p><p class="paragraph" data-counter="791" id="p-791">Oggi, invece, c’è effettivamente una equiparazione: a diciotto anni, secondo il nostro legislatore penale, si diventa maggiorenni e, quindi, si diventa adulti — non in senso pieno, perché vi sono ancora delle diversità di trattamento ma, insomma, si diventa pienamente capaci di diritto penale — così come per altri rami del diritto; a diciotto anni si diventa civilmente, politicamente capaci.</p><p class="paragraph" data-counter="792" id="p-792">E questo vuol dire che al di sotto dei quattordici anni — come vi ho detto — vi è una presunzione di incapacità; al di sopra dei diciotto anni, potremmo dire, vi è una <em>presunzione di capacità</em>. Naturalmente questo non vuol dire che il maggiore di diciotto anni sia sempre e necessariamente, in concreto, capace e responsabile, perché — come vedremo nella prossima lezione — si può essere incapaci non soltanto per ragioni di età e di immaturità: si può essere incapaci anche per una ragione di sanità, o di insanità di mente. Però, dal punto di vista dell’età e, quindi, a prescindere dall’ipotesi della malattia che renda ad altro titolo incapaci, al di sopra dei diciotto anni vi è una presunzione di capacità. Quindi, al di sotto dei quattordici, per presunzione: tutti incapaci; al di sopra dei diciotto, per presunzione: tutti capaci.</p><h2>138. Il minore tra i quattordici e i diciotto anni: assenza di presunzioni legislative e spazio alla discrezionalità del giudice. La finalità del recupero sociale come necessità impellente colorita di fiducia nei confronti del giovane e come concreta possibilità</h2><p class="paragraph" data-counter="793" id="p-793">Resta questa fascia tra i quattordici e i diciotto anni ed è una fascia per la quale il legislatore non ha creduto di poter ricorrere a quelle rigorose presunzioni che abbiamo visto esso prevede al di sotto dei quattordici anni e al di sopra dei diciotto, ma ha ritenuto indispensabile di affidarsi, per la determinazione della capacità, alla intuizione del giudice, cioè alla valutazione, caso per caso, della personalità del giovane.</p><p class="paragraph" data-counter="794" id="p-794">Mentre fino ai quattordici anni tutte le personalità sono accomunate in un giudizio negativo espresso preventivamente dal legislatore, per i giovani tra i quattordici e i diciotto anni, invece, il giudice si deve pronunciare caso per caso; ecco perché dicevo che sono stabilite delle norme, ma vi è uno spazio per l’interprete e in materia penale vi è sempre un certo spazio per l’interprete.</p><p class="paragraph" data-counter="795" id="p-795">Ecco un grande spazio per l’interprete: quello lasciato con il rimettere all’esame la decisione del giudice, la determinazione, caso per caso, della esistenza, o meno, dell’imputabilità e, quindi, capacità di diritto penale per il giovane al di sotto dei diciotto anni e al di sopra dei quattordici; ed è, credetelo, un accertamento estremamente difficile. Non è — quando ci si metta a studiare la singola personalità — [non è] certo facile come è facile per il legislatore, porre una condizione, stabilire se si tratti di un soggetto capace o incapace. E qui, veramente, deve soccorrere una grande <em>intuizione</em> da parte del giudice, che nella specie è un giudice che ha una diversa struttura: è un giudice nel quale entrano, accanto alle componenti della competenza giuridica, anche delle competenze relative alla penetrazione psicologica del fanciullo, del giovane nella età intermedia. È veramente difficile dire se il soggetto è o meno capace e vi saranno, anche qui, come vi sono nel processo penale, dei periti, dei periti di ufficio e dei periti di parte che esaminano più o meno lungamente la persona del minore.</p><p class="paragraph" data-counter="796" id="p-796">Ad esempio il caso dell’uccisore di Pasolini, che è stato oggetto di una osservazione di periti, i quali hanno concluso negativamente per quanto riguarda la sua piena capacità di intendere e di volere. Ma in definitiva, come sapete, poi la decisione spetta al giudice, in questo come in qualsiasi altro caso. Cioè il giudice è considerato per la stessa sua investitura che lo obbliga a giudicare di tutto; è chiamato ad essere, come si dice, il “perito dei periti”, cioè quegli che, acquisendo tutti i risultati dell’indagine tecnica, dell’indagine medico-psicologica, come in questo caso, alla fine deve farsi un convincimento proprio, perché la sua scelta è veramente una scelta di coscienza e, quindi, su qualsiasi elemento di fatto o di diritto, egli deve formarsi un convincimento e, quindi, deve formarsi un convincimento anche per quanto riguarda la personalità del giovane nell’età intermedia tra i quattordici e i diciotto anni. Con tutte le possibilità di <em>errore</em> e di <em>disparità</em> di giurisdizione che io vi ho già segnalato, perché può darsi che giudici diversi abbiano diversi criteri di giudizio e, quindi, che per alcuni siano maturi giovani che per altri non lo sono. Ma questa è una <em>fatalità</em>.</p><p class="paragraph" data-counter="797" id="p-797">Quindi la conclusione alla quale perviene il giudice alla fine, sulla base delle perizie che egli deve sottoporre al suo ultimo vaglio, è di considerare il giovane capace o incapace; e se è riconosciuto incapace, egli, in fondo, raggiunge la sfera degli incapaci per presunzione della legge, cioè, per valutazione del giudice, finisce per essere assimilato ai minori degli anni quattordici. Se è considerato, invece, capace, allora viene, per così dire, <em>trasportato</em> nella fascia di coloro che sono al di sopra dei diciotto anni e, quindi, tra i quattordici e i diciotto egli è in una situazione di sospensione che termina con l’apprezzamento del giudice, il quale divide e, quindi, rinvia gli incapaci assimilandoli ai minori degli anni quattordici e i capaci assimilandoli ai maggiori degli anni diciotto, ma non senza delle particolarità.</p><p class="paragraph" data-counter="798" id="p-798">Le particolarità sono inerenti alla estrema giovinezza degli imputati, pur riconosciuti capaci. Non è che non vi sia una gradazione anche nei giudizi di maturità. A nessuno, assennatamente, potrebbe venire in mente di ritenere del tutto assimilabile un ragazzo di sedici anni, riconosciuto capace, ad un adulto. Non è la stessa cosa. Pur in presenza di una maturità riconosciuta, ma è pur sempre la maturità appena iniziale: la maturità che emerge dal primo finire della età della inconsapevolezza, della irresponsabilità. Quindi, per anni ancora dura, opportunamente graduata, una diversità del minore o del maggiorenne che da poco ha superato la minore età; una diversità che non può che rendere attento l’ordinamento giuridico nel predisporre delle misure che esaltino la capacità correttiva della pena e, quindi, diano opera per quel recupero del delinquente, che se è una necessità per qualsiasi età, è una necessità impellente e colorita di una certa fiducia soprattutto per l’età giovanile, nel senso ampio della parola, per la quale vi è una disponibilità, una apertura che, con saggia amministrazione della giustizia, possono essere utilizzate per un recupero sociale che almeno in questa età dev'essere considerato non soltanto come una finalità necessaria, ma anche come una concreta possibilità. Vedremo in che modo questo si esplica, lo vedremo lunedì.</p><p class="paragraph" data-counter="799" id="p-799">(Vi ripeto che venerdì ci sarà il professor Dolce e io sarò lontano e penserò a voi, perché farò una cosa certamente meno divertente di questa).</p><h2>139. La finalità rieducativa della pena nei confronti del minore<sup><a href="#moronote-32" id="moronote-ref-32">[XXXII]</a></sup></h2><p class="paragraph" data-counter="800" id="p-800">Abbiamo esaminato, nelle lezioni precedenti, due forme di reazione giuridica: la pena e la misura di sicurezza. Cioè, abbiamo rilevato come il minore degli anni diciotto, che abbia compiuto i quattordici anni, che sia riconosciuto colpevole e manifesta quel grado di pericolosità che giustifica un intervento preventivo, venga sottoposto all’una e l’altra misura.</p><p class="paragraph" data-counter="801" id="p-801">Ora, sembra però che a questo punto si possa rilevare che le finalità che si perseguono nei confronti di un colpevole che si trovi in questa condizione, potrebbero essere assolte con la applicazione di una sola forma di reazione dell’ordinamento giuridico penale. Cioè, nei confronti di un giovane, la cui attività delittuosa è sempre caratterizzata da una certa debolezza, da una certa incompiutezza della personalità, l’applicare, come in astratto si può immaginare, una pena ed una misura di sicurezza può apparire eccessivo.</p><p class="paragraph" data-counter="802" id="p-802">La pena — noi abbiamo sostenuto — ha certamente una finalità repressiva, cioè costituisce un atto di afflizione, una diminuzione della personalità del soggetto. E questa afflizione, questa limitazione, dev'essere sentita dal soggetto come espressione della riprovazione sociale per l’atto che egli ha liberamente compiuto, ma dev'essere, a nostro avviso, finalizzata verso obiettivi di rinnovamento etico-sociale della persona e, quindi, di recupero del soggetto alla vita sociale attraverso una bonifica, un rinnovamento interiore del soggetto.</p><p class="paragraph" data-counter="803" id="p-803">Questa caratteristica che è di carattere generale, cioè è un atto di coincidenza, direi la compenetrazione tra finalità afflittive e repressive e finalità liberatorie della pena, è tanto più valida quando si tratti di minori, sia pure riconosciuti capaci, riconosciuti colpevoli, riconosciuti responsabili. È evidente che, in questo caso, il sovrapporre una pena come se fosse un fatto puramente repressivo, ed una misura di sicurezza come atto di prevenzione personale, sarebbe un rispondere in modo inadeguato alla concreta realtà della situazione: la concreta realtà della situazione che vi è un giovane il quale ha caratteristiche di libertà, di dominio di sé che inducono a ritenerlo imputabile, capace, responsabile, ma ha certamente quella incertezza, quella debolezza, quella instabilità che è propria di una personalità giovanile, per cui la finalità rieducativa dovrebbe far premio sulla finalità repressiva.</p><p class="paragraph" data-counter="804" id="p-804">Certamente la pena ha un ineliminabile contenuto di afflizione, in quanto è quella limitazione di libertà che noi conosciamo, ma questo contenuto dovrebbe essere ridotto al minimo nel caso di un giovane colpevole, sì da dare il massimo sviluppo all’aspetto rieducativo della penalità.</p><p class="paragraph" data-counter="805" id="p-805">Su questo punto sono d’accordo anche scrittori assai fermi nel sostenere il carattere repressivo, retributivo della pena e molto fermi nel mantenere la distinzione tra i compiti di repressione nell’ambito dell’ordinamento penale, e i compiti di prevenzione che hanno altre basi ed altre finalità nell’ambito dell’ordinamento penale stesso. Ma anche questi sostenitori estremi di una dottrina della pena essenzialmente retributiva, sono sensibili, non possono non essere sensibili alla particolare condizione nella quale il giovane si trovi e, anzi, non possono non ritenere che in questo caso, in luogo di due misure, un’unica misura può essere opportunamente applicata: una pena, come si suol dire, <em>medicinale</em>; una pena curativa; una pena indirizzata più che verso il passato verso l’<em>avvenire</em>; cioè una pena nella quale siano ridotti al minimo, e pressoché annullati, gli aspetti che mortificano, con finalità repressive, la personalità umana, per dare spazio, invece, a quelle finalità rieducatrici e liberatorie che rispondono all’imperativo contenuto nella nostra Carta costituzionale.</p><p class="paragraph" data-counter="806" id="p-806">Quindi, certamente un atteggiamento più aperto in ordine a questi casi, per quanto riguarda un unico modo di reagire dell’ordinamento giuridico penale, non urta contro i princìpi e trova la sua giustificazione nella particolare natura della delinquenza di cui si tratta.</p><p class="paragraph" data-counter="807" id="p-807">Ma, come accennavamo prima, non vi è soltanto il caso della immaturità come causa di esclusione della imputabilità e, quindi, della capacità penale.</p><h2>SEZIONE SECONDA</h2><h2>Infermità e seminfermità di mente</h2><p class="paragraph" data-counter="808" id="p-808">Sommario: 140. La malattia mentale come causa di non imputabilità. - 141. Natura della malattia mentale e suoi riflessi sulla capacità di intendere e di volere del soggetto. - 142. L'accertamento della malattia mentale al momento della commissione del reato. - 143. Il permanere o il sorgere dell’incapacità del soggetto in epoca successiva alla commissione del reato: conseguenze sul processo e sull’esecuzione della pena. Critica al mancato computo del periodo trascorso in <em>manicomio</em> come esecuzione della pena. L’intelligenza e la volontà come caratteristiche che <em>fanno dell’uomo un uomo</em>. - 144. I soggetti incapaci e pericolosi: alternativa tra pena e misura di sicurezza. - 145. I soggetti capaci e pericolosi: cumulo di pena e misura di sicurezza. - 146. La seminfermità mentale nel codice penale: capacità diminuita o incapacità diminuita. - 147. Le conseguenze della seminfermità mentale: diminuzione della pena. - 148. Conclusioni: critica alla concezione della semi infermità come ipotesi di incapacità penale. - 149. L’applicabilità di pena e misura di sicurezza al soggetto seminfermo.</p><h2>140. La malattia mentale come causa di non imputabilità</h2><p class="paragraph" data-counter="809" id="p-809">Vi sono altre ipotesi, oltre quella dell’età minore, che conducono a concludere in senso negativo per quanto riguarda la validità del soggetto ad essere considerato come destinatario al quale la norma penale può essere ragionevolmente indirizzata.</p><p class="paragraph" data-counter="810" id="p-810">Si è, in un certo senso, in un certo titolo, fuori della <em>cittadinanza del diritto penale</em>, non solo per ragioni di età, ma anche per ragioni di salute, con la riserva che abbiamo fatto e che dobbiamo ribadire: e che, cioè, questa esclusione dalla cittadinanza vera e propria del diritto penale non significa un pieno disinteresse dell’ordinamento penale nei confronti della persona, poiché vi è sempre la possibilità di ricorrere ad una misura di sicurezza. Dobbiamo dire che, in senso largo, fuori dalla cittadinanza di diritto penale, vi sono non soltanto i minori immaturi, ma anche i soggetti che non sono, come si dice, sani di mente, cioè non hanno quella normalità intellettuale e morale cui sembra alludere la nostra legge quando parla di <em>capacità di intendere e di volere</em>, di <em>imputabilità</em> come <em>capacità di intendere e di volere</em>; <em>imputabilità</em> che noi traduciamo in un linguaggio giuridico comprensivo in <em>capacità di diritto penale</em>. °</p><h2>141. Natura della malattia mentale e suoi riflessi sulla capacità di intendere e di volere del soggetto</h2><p class="paragraph" data-counter="811" id="p-811">Si è incapaci di diritto penale, anche quando si è in qualche modo malati, quale che sia il tempo, la durata di questa malattia, malati di una malattia che escluda la <em>capacità di intendere e di volere</em>, escluda, quindi, la <em>imputabilità</em>.</p><p class="paragraph" data-counter="812" id="p-812">Può essere, questa, quella che si dice, innanzitutto, una malattia mentale, cioè una malattia di carattere psichico che altera il funzionamento del meccanismo della volizione nei suoi due momenti della consapevolezza di quel che si fa e della scelta, della decisione, della volontà di fare. Una malattia di carattere psichico, che non è nostra competenza qualificare, nel senso che essa costituisca un fatto organico il cui riflesso sia la incapacità di intendere e di volere, o, invece, un fatto non organico ma che tocca il meccanismo della conoscenza e della volontà. Questo non tocca al giurista dire: è competenza dello scienziato. Noi registriamo questa situazione: cioè, o per ragioni organiche o per ragioni fisiche, o per ragioni psichiche, il soggetto non è capace di intendere e di volere. E qui dobbiamo dire che l’accento è posto egualmente sia sull’aspetto intellettivo, sia sull’aspetto decisionale dell’atto di volontà. Mentre, penso che lo ricordiate, quando si è trattato dell’altro caso di incapacità, la immaturità, il non raggiungimento dell’età adulta, abbiamo detto che più che di una <em>incapacità di intendere</em>, in questo caso si tratta di una <em>incapacità di volere</em>, cioè di una incapacità di <em>decidere</em>, di avere <em>forza di resistere</em>, scegliendo liberamente nell’urto dei motivi che tendono a condurre in direzioni diverse la personalità.</p><p class="paragraph" data-counter="813" id="p-813">Questa caratteristica è propria della incapacità derivante da insufficiente sviluppo della personalità, è propria del minore immaturo. Invece, per quanto riguarda il malato di mente, non si può dire che egli abbia, come spesso ha il ragazzo, una chiara visione delle cose cui non faccia seguito una forza inibitoria, adeguata, che gli permetta di assumere la padronanza del suo atto di volontà, della sua azione. Non solo: è oscurata dalla malattia l’intelligenza, quindi la ideazione non è adeguata e non è abbastanza forte, al tempo stesso, il meccanismo della volontà; quel sormontare i diversi confini dell’agire; quel mettersi al di sopra di quel che sospinge nell’una o nell’altra direzione, per far proprio un motivo, per scegliere, per appropriarsi a pieno titolo dell’azione. Nel malato di mente non c’è né chiarezza intellettuale né forza di volontà. E notate che questo può derivare non soltanto da una malattia di mente di cui, come abbiamo detto, non sappiamo noi giuristi se sia un dato fisico o un dato psichico: può derivare anche da una malattia puramente fisica, da una malattia del tutto estranea al quadro delle malattie mentali, perché vi sono delle malattie nelle quali si hanno delle forme deliranti di autentica incoscienza, di autentica incapacità di dominio della propria volontà. Quindi, quando si dice malato, non si dice propriamente malato di mente in senso proprio: si vuole alludere ad un malato, ad una condizione della personalità del soggetto per la quale, in modo più o meno lungo, sia venuta meno quella capacità di ideazione e di azione che costituisce la normalità della personalità umana, il contrassegno della libertà, del dominio di sé da parte dell’uomo.</p><h2>142. L’accertamento della malattia mentale al momento della commissione del reato</h2><p class="paragraph" data-counter="814" id="p-814">E questa, quindi, può essere una cosa durevole o può essere una cosa assolutamente transitoria. E questo è di una importanza relativa, perché quello che conta ai fini della responsabilità penale, è la condizione nella quale il soggetto si trovava nell’istante nel quale egli compiva, conoscendo e volendo, l’azione che gli viene addebitata come reato. Vi sono certamente casi nei quali la incapacità preesiste, e preesiste da tempo, o ha un certo carattere durevole: è riconosciuto un internato in un manicomio? che sia in esso in cura, per mesi o per anni, che commette un reato, certamente sarà sottoposto ad un accertamento per definire se nel momento nel quale ha commesso il reato era capace, o no, di intendere e di volere. Ma certamente vi è la presunzione in questo caso in cui vi è uno stato stabile, anomalo della personalità: la presunzione per la incapacità. Ma può esservi un soggetto il quale non abbia dato in precedenza nessun segno di incapacità, soprattutto se si tratti della malattia non mentale, ma con riflessi mentali di cui abbiamo parlato. Ebbene, anche in questo caso l’accertamento deve essere compiuto, ma certamente non sarà compiuto con un pregiudizio già di carattere positivo nel senso che si tratti di un incapace. Quello che conta, però, nell’un caso e nell’altro — si tratti di stati durevoli o di stati transeunti della personalità — è qual era il modo di essere del soggetto nel momento nel quale egli ha commesso il reato.</p><p class="paragraph" data-counter="815" id="p-815">La chiarezza di ideazione e la capacità di dominio del proprio operato possono essere anche riacquistati subito dopo la commissione del reato: non è necessario che questa condizione di incapacità si protragga. Quello che è necessario e indispensabile è che essa sussistesse — e come tale sia stata accertata — nel momento nel quale il reato è stato commesso. Quel che vi era prima — l'eventuale normalità del soggetto —, quel che è venuto dopo — l’eventuale riacquisto della normalità del soggetto, soprattutto se si tratti di malattie non propriamente mentali — non cambia la natura delle cose: il soggetto, cioè, resta incapace di intendere e di volere se tale era nel momento nel quale egli è stato colto a commettere il reato.</p><h2>143. Il permanere o il sorgere dell’incapacità del soggetto in epoca successiva alla commissione del reato: conseguenze sul processo e sull’esecuzione della pena. Critica al mancato computo del periodo trascorso in manicomio come esecuzione della pena. L’intelligenza e la volontà come caratteristiche che fanno dell’uomo un uomo</h2><p class="paragraph" data-counter="816" id="p-816">Però vorrei aggiungere qualche altra considerazione. Ed è che il permanere, o anche il prodursi successivo alla commissione del reato, di uno stato di <em>incapacità di intendere e di volere</em>, è ricco di conseguenze sul piano giuridico penale. Cioè, mentre l’accertamento della capacità, della capacità penale, di quella che potremmo dire la capacità <em>puntuale</em> al momento nel quale è stato commesso il reato, è condizione perché il soggetto possa assumere una responsabilità — e lo vedremo meglio poi — non può essere punito nessuno il quale al momento della commissione del reato non era capace di intendere e di volere.</p><p class="paragraph" data-counter="817" id="p-817">Una incapacità di intendere e di volere può anche sopravvenire: o sopravvenire nel tempo nel quale si svolge il processo — e cioè l’accertamento dei fatti e della attribuzione dei fatti al soggetto — ovvero può verificarsi dopo che il processo è stato celebrato, e siamo nella fase di esecuzione della pena. Il legislatore in questi casi si comporta in modo coerente e sempre dando rilievo alla condizione di incapacità nella quale il soggetto si trova. Non escludendo la responsabilità penale — come avviene quando lo stato di incapacità è puntualmente presente all’atto della commissione del reato — ma, per così dire, <em>stralciando</em>, per così dire, allontanando dal meccanismo processuale e dal meccanismo esecutivo il soggetto, il quale, per una sopravvenuta incapacità, non sia in grado di partecipare al processo in cui egli è coinvolto, non sia capace di farsi valere, di difendersi, di avere consapevolezza della accusa, della responsabilità che gli si vorrebbe attribuire: il processo è sospeso.</p><p class="paragraph" data-counter="818" id="p-818">Naturalmente, dato lo stato di incapacità e dato che si tratta di un soggetto al quale, in linea di principio, viene attribuita la responsabilità di un fatto delittuoso, nell’attesa egli viene internato in un manicomio.</p><p class="paragraph" data-counter="819" id="p-819">E può avvenire lo stesso per sopravvenuta incapacità, o sospettata incapacità penale, dopo che sia stata emanata la sentenza a seguito della celebrazione del processo. Ancora, in questo caso, notate, di fronte alla incapacità del soggetto di sentire la pena, di sentirne il valore, viene ordinata la sospensione della esecuzione ed il soggetto viene, ancora una volta, internato in un manicomio, sia pure stabilendo una norma discutibile per cui il periodo di tempo passato dal soggetto nel manicomio, sotto il controllo, con l’azione educativa, curativa che nel manicomio si compie, non viene computato come esecuzione della pena, la quale, in caso di guarigione, dovrebbe riprendere il suo corso, senza tener conto della più o meno lunga parentesi di internamento nel manicomio giudiziario da parte del soggetto.</p><p class="paragraph" data-counter="820" id="p-820">È significativo questo fatto che una capacità del soggetto, una capacità di comprensione e di reazione del soggetto, sia domandata in ogni caso, direi in qualsiasi stadio del procedimento o della esecuzione. Vuol dire che si deve comprendere da parte del soggetto, perché questo meccanismo sociale abbia un senso, [si deve comprendere] il significato della pena.</p><p class="paragraph" data-counter="821" id="p-821">E qui, qualche seguace estremo della afflittività della pena — che di per sé è incontestabile, anche se è eccessivo farne una finalità pressoché esclusiva della pena — trae motivo per dire: “vedete come l’ordinamento giuridico è sensibile al tema della espiazione del dolore, nella afflizione, nella limitazione: sospende la pena quando il soggetto non è capace di sentire — perché la sua sensibilità è ridotta — il valore di rimprovero e di condanna contenuto nella pena”.</p><p class="paragraph" data-counter="822" id="p-822">Non credo che per giustificare questa norma che è in linea di principio <em>umanitaria</em> — a parte l’aberrazione di non computare il tempo passato nel manicomio giudiziario — occorra fare ricorso al carattere repressivo della pena. Il legislatore intende che il potere sociale rinunci all’esecuzione della pena quando il soggetto non è in grado di intenderne il valore che è, sì, afflittivo, ma, lo sappiamo, è anche altamente educativo e liberatorio.</p><p class="paragraph" data-counter="823" id="p-823">Certamente, come si può immaginare che la pena <em>scavi</em>, come deve scavare, con severità e insieme con amore nella coscienza del soggetto per ricondurlo alla vita sociale, se il soggetto è incapace di intendere, cioè incapace di comprendere, incapace di proporsi progetti di azione, incapace di realizzarli con il contrassegno della sua personalità, è evidente che l’idea di una pena non scontabile in momenti di incapacità, non costituisce un argomento per accentuare il carattere repressivo della pena, ma è un modo per fare riferimento al grande fenomeno della pena che investe la personalità con le sue finalità complesse e, quindi, investe evidentemente una personalità quando essa sia piena, cioè quando essa abbia tutte le caratteristiche di intelligenza e di volontà che, abbiamo detto, <em>fanno dell’uomo un uomo</em>.</p><h2>144. I soggetti incapaci e pericolosi: alternativa tra pena e misura di sicurezza</h2><p class="paragraph" data-counter="824" id="p-824">Quindi, il soggetto incapace non è sottoposto a pena, ma è sottoposto — o in alcuni casi può essere sottoposto — a misura di sicurezza, quando si riscontri in lui l’esistenza della pericolosità, cioè di quella <em>tara</em>, di quella caratteristica della sua personalità per la quale egli è riconosciuto e proclamato soggetto pericoloso; è considerato come un centro di <em>infezione sociale</em>; come un punto dal quale possono partire degli attacchi alla società e, quindi, un punto da neutralizzare, da bloccare, perché la società sia garantita. Quindi, come dicevamo prima, l’impunità, che è la conclusione alla quale si perviene quando si riconosce la incapacità penale. Si tratti di incapacità del minore, per immaturità; si tratti di incapacità dell’adulto, per anomalia fisica o psichica: nell’un caso e nell’altro, mentre cessa, mentre non viene in considerazione la <em>cittadinanza</em>, come dicevamo, del diritto penale in senso stretto — cioè la condizione di essere validi destinatari della norma con gli obblighi che la qualificano — non cessa ed anzi subentra pienamente un’altra forma di cittadinanza del diritto penale, e cioè quella relativa alla <em>prevenzione</em>.</p><p class="paragraph" data-counter="825" id="p-825">Dove non c’è capacità — e, quindi, non c’è colpevolezza e, quindi, non c’è responsabilità e, quindi, non c’è pena — c’è però, invece, la pericolosità del soggetto; e questa pericolosità postula, non a titolo di reazione, non a titolo di punizione, ma postula a titolo di prevenzione, un intervento curativo dell’ordine giuridico, una misura di sicurezza che avrà in parte le caratteristiche restrittive e limitative della pena ma il cui significato è completamente diverso, perché è la cura della personalità, è la neutralizzazione di un punto pericoloso di attacco per la incolumità dell’ordine giuridico.</p><h2>145. I soggetti capaci e pericolosi: cumulo di pena e misura di sicurezza</h2><p class="paragraph" data-counter="826" id="p-826">Naturalmente vi possono essere, come sapete, dei casi nei quali si è capaci e anche pericolosi. Cioè la pericolosità non è in alternativa alla capacità giuridica penale, nel senso che vi siano soggetti capaci <em>ovvero</em> soggetti pericolosi. Talvolta è così: vi sono soggetti capaci che interessano come tali l'ordinamento giuridico penale, <em>ovvero</em> vi sono soggetti pericolosi. Chi non è capace è pericoloso e interessa a titolo preventivo e curativo l’ordine giuridico. Ma state bene attenti a non ritenere che la incapacità sia il corrispettivo della pericolosità. La pericolosità si riscontra <em>anche</em> nei soggetti capaci e non tarderemo a vederne alcune tipiche manifestazioni.</p><p class="paragraph" data-counter="827" id="p-827">Cioè, vi possono essere soggetti capaci di diritto penale e per questo responsabili, puniti, i quali manifestano anche una <em>aggiuntiva</em> pericolosità; una pericolosità più grande, più rilevabile che non sia la pericolosità implicita istintivamente nella commissione di un reato e di cui in qualche modo si tiene conto nella irrogazione della pena.</p><p class="paragraph" data-counter="828" id="p-828">Vi sono soggetti che sono particolarmente pericolosi <em>pur</em> essendo capaci, e questi soggetti, quindi, sono sottoposti al duplice regime: cioè, prima scontano la pena e poi passano all'esecuzione della misura di sicurezza; prima rispondono in termini di capacità e di libertà e poi rispondono in termini di un loro modo di essere, personale e sociale, di cui non hanno la responsabilità ma che tuttavia esiste e giustifica un intervento da parte dell’ordinamento giuridico, che nella lezione di domani vedremo meglio.</p><h2>146. La seminfermità mentale nel codice penale: capacità diminuita o incapacità diminuita<sup><a href="#moronote-33" id="moronote-ref-33">[XXXIII]</a></sup></h2><p class="paragraph" data-counter="829" id="p-829">Ieri abbiamo parlato del caso della infermità di mente nel senso che abbiamo avuto modo di chiarire, stabilendo anche che a base di questa anomalia vi può essere una malattia in sé fisica, ma influente effettivamente sulla capacità di intendere e di volere. E poi abbiamo trattato del tema relativo al momento nel quale la incapacità dev'essere accertata, deve essere valida come motivo di esclusione della responsabilità del soggetto, e abbiamo anche detto gli effetti che produce l’accertamento di uno stato di incapacità che venga in evidenza in un tempo successivo a quello nel quale è stato commesso il reato. Abbiamo visto che vi sono delle conseguenze, che vi è il fermarsi della macchina processuale o della macchina esecutiva, con il che si dimostra che la condizione personale del soggetto, il suo essere o non essere nel formale possesso delle sue capacità intellettuali e morali, è sempre un fatto rilevante nell’ambito del diritto penale.</p><p class="paragraph" data-counter="830" id="p-830">Ora ci troviamo di fronte ad un altro dato della nostra legislazione, ad una scelta del nostro legislatore per una <em>ipotesi grigia</em>, per una ipotesi nella quale la condizione personale si colloca a metà strada tra la condizione di normalità, di capacità, e la condizione di anormalità e di incapacità. Cioè, il nostro legislatore nel suo sforzo di cogliere i vari aspetti della realtà umana e sociale, di cogliere le pieghe, anche le pieghe della situazione sociale, ha scoperto e portato alla luce con una norma del codice penale la situazione di, come si dice, “seminfermità di mente”, cioè ha colto una condizione del soggetto nel quale vi sia, senza dubbio, un <em>oscuramento</em> della intelligenza, una meno viva comprensione dei dati della realtà, di quel che si progetta di fare, di quel che si sta per fare e sul quale, evidentemente, cade un giudizio del diritto. La illiceità è tutta qui, nel fare quello che il giudizio del diritto indurrebbe a non fare e la capacità è l’attitudine a comprendere il legame che vi è tra il proprio progetto di azione ed il valore sociale con il quale questo progetto è messo in comparazione per ricavarne, appunto, un giudizio che è nella specie un giudizio negativo.</p><p class="paragraph" data-counter="831" id="p-831">Ora, può darsi che vi sia — e il nostro legislatore lo richiede — nella realtà una condizione di libertà diminuita, di umanità diminuita; che vi sia, nel nostro sistema, un caso nel quale l’intelligenza senza mancare di qualche barlume che dà luce alla situazione, non abbia tutta quella chiarezza, tutta quella lucidità di giudizio che sono normalmente considerate necessarie per costruire la figura del soggetto capace, per fondarvi su la colpevolezza e la responsabilità. Può darsi che vi sia nella realtà — e il nostro codice mostra di ritenerlo — una condizione nella quale un soggetto, senza poter essere considerato pienamente padrone della propria azione, senza poter essere considerato dominatore degli sviluppi della sua volontà, cioè una volontà che si muova per determinazione del soggetto e non per la forza di impulsi, manchi, però, in qualche misura, dell’autentico dominio della volontà e della progettazione del soggetto.</p><p class="paragraph" data-counter="832" id="p-832">Si tratta, come si dice, di una ‘incapacità diminuita” o, se volete, di una “capacità diminuita” ma il significato è evidentemente lo stesso poiché si prospetta una situazione a struttura intermedia nella quale vi sono taluni elementi di capacità e taluni elementi di incapacità; taluni elementi di consapevolezza e taluni elementi di incoscienza; taluni elementi di reale forza di volontà, di reale dominio della propria azione e alcuni momenti di insufficiente, inadeguato controllo della propria azione da parte del soggetto che è contraddittoriamente — in questa situazione che il nostro diritto configura — un elemento di libertà e, per così dire, un elemento di schiavitù, un elemento di condizionamento. Vi è un elemento di lucidità e vi è un elemento di oscurità. E si fa riferimento, per questi casi, prevalentemente a quelle forme di malessere psichico, ovviamente non concreto, se fosse tale darebbe luogo alla piena infermità e alla piena incapacità, quelle forme morbose ed antiche che si sogliono raccogliere sotto il nome un po’ generico di <em>nevrastenie</em> e nelle forme maniacali, nelle forme di fissazione, di insistenza, turbamento, insomma, non grave, non gravissimo, per meglio dire, ma abbastanza grave da scemare, come si esprime il codice, “scemare grandemente” — questa è la definizione del codice — [scemare grandemente] la capacità di intendere e di volere.</p><p class="paragraph" data-counter="833" id="p-833">Ma, ancora una volta, certamente, non tocca a noi tradurre le espressioni giuridiche, le caselle giuridiche che andiamo costruendo: la capacità, la immaturità, l’infermità, la seminfermità, tradurre in termini di malattia, questo è compito di coloro che si occupano della scienza, delle malattie, saranno, poi, i periti che illumineranno il giudice e gli diranno, anche se in modo non ultimativo, qual è la vera condizione del soggetto in tema di libertà. A noi basta dire che esiste quest'altra categoria ed aggiungere, per dovere di lealtà e di compiutezza d’indagine, che non manca qualche motivo di dubbio circa la configurabilità della figura della seminfermità mentale come un caso di semicapacità, come si dice, perché se riflettiamo bene non sembra che la capacità possa essere ridotta a metà, possa diventare una semicapacità, una quasi capacità, una mezza capacità.</p><p class="paragraph" data-counter="834" id="p-834">Si può considerare una malattia più o meno grave, ma non sarà propriamente una semi-malattia, sarà una malattia più o meno grave di altre con minori conseguenze, poiché di questo si tratta, minori conseguenze sullo spirito, sulla psiche della persona; ma la capacità, la capacità per il modo come noi l’abbiamo configurata — e io sono convinto che debba essere configurata così — la capacità è una categoria in certo senso formale, non che essa non abbia il suo contenuto, ma è la figura giuridica nella quale si esprime l’attitudine del soggetto a ricevere, o non ricevere, a seconda dei casi, il comando della norma, cioè quel modo di essere del soggetto per il quale esso è o meno investito dell’obbligo giuridico che scaturisce dal contrasto tra il soggetto e la norma.</p><h2>147. Le conseguenze della seminfermità mentale: diminuzione della pena</h2><p class="paragraph" data-counter="835" id="p-835">Ora, in realtà, quando ci troviamo di fronte alla c.d. <em>seminfermità di mente</em>, vediamo trarre dal legislatore la conseguenza che la pena irrogata al soggetto sarà diminuita, cioè non desumiamo la sua impunità, non desumiamo la sua estraneità al mondo del diritto, non desumiamo quella mancanza di cittadinanza nel mondo del diritto penale di cui abbiamo parlato ieri per gli infermi di mente e qualche giorno fa per i minori immaturi.</p><p class="paragraph" data-counter="836" id="p-836">Vediamo che i soggetti seminfermi di mente sono puniti, sono investiti della norma di legge, sono perciò stesso titolari dell’obbligo giuridico penale; noi sappiamo soltanto, dalla disciplina della legge, che nel caso di quegli che viene chiamato seminfermo di mente, le conseguenze che derivano dalla inosservanza dell’obbligo penale sono meno gravi, cioè, invece di infliggere al soggetto la pena piena che l’omicidio comporta, gli si infliggerà, in considerazione di quella che si chiama la sua seminfermità, una pena diminuita.</p><p class="paragraph" data-counter="837" id="p-837">Ma questo dimostra che è in gioco la misura della pena, cioè il modo della reazione, non il fatto se la reazione vi sia, non il fatto se vi sia la punibilità; questa è una questione che è risolta in senso positivo dalla legge perché dichiara punibile, sia pure con pena diminuita, il soggetto seminfermo di mente. E, quindi, il meccanismo che noi conosciamo, il meccanismo della norma che parte dalla sua condizione di astrattezza e di generalità, e che colpisce il soggetto valido destinatario della norma, reale cittadino della cittadinanza nel diritto penale, si riproduce: per il seminfermo di mente, la norma parte dal suo centro di produzione e raggiunge un soggetto idoneo che è il soggetto seminfermo di mente, produce la creazione di un obbligo giuridico e l’unica diversità è che l’inadempimento di questo obbligo porta, invece che ad una pena normale — eguale per entità alla pena che punisce i soggetti normali — ad una pena diminuita, cioè vi è una attenuazione della responsabilità, ma non vi è un mutamento del meccanismo. Cioè non viene meno, nel caso del seminfermo di mente, l’esistenza di un soggetto al quale la norma si possa indirizzare, sul quale la norma si possa deporre fino a generare obblighi che restano penalmente sanzionati, anche se sappiamo che questa sanzione è una sanzione attenuata, una sanzione meno grave, cioè una sanzione che tiene conto, come dire, di una <em>particolare debolezza</em> del soggetto, di una insufficiente illuminazione della sua intelligenza, di un insufficiente dominio da parte di lui, delle cose che devono pur essere dominate dal soggetto attraverso scelte responsabili ed impegnative. Cioè per una ragione inerente alla personalità, si ritiene che questo illecito compiuto dal soggetto e che resta punibile, in linea di principio, sia meno grave di un illecito analogo che prenda le mosse da un soggetto la cui personalità non sia inficiata da questa <em>semi-oscurità</em> dell’intelligenza e da questo torpore della volontà.</p><h2>148. Conclusioni: critica alla concezione della seminfermità come ipotesi di incapacità penale</h2><p class="paragraph" data-counter="838" id="p-838">Cioè, a me pare, che il caso della c.d. <em>seminfermità di mente</em> o capacità diminuita non sia propriamente una ipotesi di incapacità, perché come tale essa si esprimerebbe invece con il tipico meccanismo della capacità: apprendimento dell’obbligo, esercizio dell’obbligo, inadempimento dell’obbligo.</p><p class="paragraph" data-counter="839" id="p-839">Quindi questo meccanismo è intatto; quello che cambia è la misura della pena, cioè quello che cambia è il demerito sociale, che voi sapete essere opportunamente graduato, sia in termini oggettivi, sia come vedremo poi in modo più appropriato, in termini soggettivi. Il reato è sempre un demerito sociale del soggetto, ma esso è punito più o meno gravemente a seconda della sua dannosità, della sua gravità intrinseca, e più o meno gravemente in ragione della partecipazione più o meno piena, di intelligenza di volontà del soggetto attore alla commissione del reato.</p><p class="paragraph" data-counter="840" id="p-840">Se il soggetto entra, come è il caso del soggetto normale, magari del soggetto particolarmente intelligente, se entra il soggetto con tutta la vitalità della sua personalità, e vi porta dentro tutta la chiarezza delle sue idee, la lucida, anche se orribile chiarezza delle idee delittuose, e vi porta il suo temperamento, la sua forza di volontà, la sua capacità di volere fermamente l’illecito, ebbene, in quel caso la responsabilità sarà massima e sarà giusto che, nei limiti nei quali è concessa una facoltà di scelta al giudice — come del resto è indicato dal nostro codice — il giudice scelga per questi casi di <em>ostentata pienezza</em> della personalità del soggetto, le sanzioni più gravi.</p><p class="paragraph" data-counter="841" id="p-841">Se, invece, nel gioco entra un soggetto con una personalità stanca, diminuita, poco luminosa, poco vigorosa, è giusto che egli abbia come di fronte ad un disvalore di minor rilievo sociale, un trattamento più favorevole.</p><p class="paragraph" data-counter="842" id="p-842">Ma qual è la conclusione che io vorrei trarre da queste osservazioni che abbiamo fatto? È una osservazione, per così dire, di metodo, cioè io non vorrei, logicamente, la categoria della seminfermità mentale nell’ambito delle ipotesi di incapacità, perché non riscontro, in questo caso, il verificarsi della incompatibilità tra il soggetto e la norma. Casi di incapacità sono appunto quelli nei quali vi è questa incompatibilità: più questa incompatibilità non c’è e c’è invece, semplicemente, una minore punizione, una minore responsabilità e, quindi la considererei come un caso di capacità, perché si verifica la sintesi tra il soggetto e la norma, quella sintesi tra soggetto e norma dalla quale nasce l’obbligo del soggetto, lo considererei come tale e poi configurerei una sorta di circostanza attenuante, seriamente attenuante della responsabilità del soggetto, in considerazione di queste note limitative della sua personalità.</p><p class="paragraph" data-counter="843" id="p-843">Ma come voi capite, si tratta di un dato di carattere metodologico, non è che queste considerazioni cambino la natura del fenomeno; la natura del fenomeno è questa, cioè che vi è una personalità che sembra avere le <em>stimmate</em> della incapacità, ha le tare di una personalità in qualche misura immatura ed anomala, e la conseguenza è una minore responsabilità.</p><h2>149. L’applicabilità di pena e misura di sicurezza al soggetto seminfermo</h2><p class="paragraph" data-counter="844" id="p-844">Naturalmente anche in questo caso abbiamo il confluire della pena e della misura di sicurezza, soprattutto per la concezione del codice che parla di seminfermità come semi-capacità; è evidente che nel soggetto si vede un dato di libertà, e ad un dato di libertà che cosa corrisponde? Corrisponde la responsabilità, sia pure una responsabilità diminuita, perché si tratta di uno spazio angusto di libertà, non del grande spazio della libertà che è proprio dei soggetti umani nella pienezza della loro umanità. A questo spazio limitato di libertà corrisponde la responsabilità, quindi corrisponde la pena, corrisponde la punizione, corrisponde il rimprovero sociale, sia pure per quelle finalità liberatrici e redentive che noi conosciamo. All’area opaca della insufficiente capacità di intendere, a quel momento di non compiuto processo intellettivo o a quella ridotta capacità di volere che caratterizza per una parte questa ambigua figura del seminfermo di mente, a questo corrisponde, presumibilmente, una pericolosità rivelata dallo scatenarsi del delitto che il soggetto, come si dice, seminfermo di mente ha posto in essere, un reato che mette in allarme la società e la induce non soltanto a punire per quel tanto che il soggetto seminfermo parzialmente libero merita la pena, ma induce anche a prevenire attraverso quegli istituti della sicurezza criminale che voi conoscete, che abbiamo visto applicare al minore dei quattordici anni immaturo, al maggiore di quattordici anni e minore di diciotto, ritenuto capace ma con un coefficiente di pericolosità che ora vediamo, abbiamo visto applicare all’infermo di mente in pieno, vediamo applicare in parte al seminfermo di mente, per quella parte, seminfermo di mente per la quale egli è considerato soggetto pericoloso.</p><h2>SEZIONE TERZA</h2><h2>Sordomutismo e stati emotivi e passionali</h2><p class="paragraph" data-counter="845" id="p-845">Sommario: 150. Il sordomutismo. - 151. L’equiparazione del sordomutismo alla situazione del minore tra i quattordici e i diciotto anni. - 152. Gli stati emotivi e passionali. Loro irrilevanza ai fini dell’imputabilità e capacità penale del soggetto. - 153. Gli stati emotivi e passionali come elementi influenti sulla colpevolezza. Loro rilevanza ai fini della commisurazione della pena.</p><h2>150. Il sordomutismo</h2><p class="paragraph" data-counter="846" id="p-846">Poi vi è un’altra categoria in questa casistica che conviene non tanto ricordare nei suoi dettagli quanto nello spirito del sistema giuridico, ed è la categoria dei sordomuti, una categoria che presenta, al di là delle visioni pessimistiche, umanamente inammissibili e anche inconcepibili allo stadio dei progressi, sia pure relativi, compiuti nello sforzo di comunicare con queste persone [dicevo, al di là di queste esasperazioni, si pone certo] il problema di quella che è in concreto la personalità del sordomuto, cioè di un soggetto nel quale la comunicazione sociale, sia in partenza che in arrivo, è stata esclusa per quanto riguarda i binari normali che sono quelli della parola detta e della parola udita, della parola ricevuta che è principio di comprensione delle cose. Questa insufficienza di conoscenza è indubitabile, il sordomuto è, in qualche misura almeno, un <em>segregato</em>, è uno che non parla e non ascolta, non dà e non riceve; ma dicevo che vi sono delle tecniche di crescente, anche se sempre relativa efficacia, per stabilire una comunicazione nel sordomuto intelligente, un normale, privo semplicemente di mezzi di espressione, ma compiuto in se stesso come personalità.</p><p class="paragraph" data-counter="847" id="p-847">Ecco vi sono degli strumenti per garantire meglio che cosa il sordomuto pensa ed esprime a gesti, quello che egli percepisce interpretando come una sorta di sesto senso, con una realtà di segni con i quali gli altri, i normali comunicano con i sordomuti.</p><p class="paragraph" data-counter="848" id="p-848">Quindi, evidentemente, quella del sordomuto è una figura “ambigua” è una figura per la quale sarebbe difficile adoperare una di quelle <em>presunzioni</em> di legge di cui abbiamo parlato per la prima volta con qualche disagio, ma in definitiva dimostrandone la applicabilità a proposito della minore età, di quella minore età penale in assoluto che si pone al di sotto dei quattordici anni. In questo caso c’è una presunzione, ci può essere, legittimamente una presunzione della legge e come tutte le presunzioni coprirà un eguale trattamento giuridico, situazioni almeno in parte diverse, ma guardando l’insieme della situazione si può dire che normalmente il fanciullo al di sotto dei quattordici anni non è ancora maturato nell’intelligenza ma soprattutto, sapete, non è maturato nella volontà, nella possibilità di scelta da poter essere un protagonista della vita penale. Per un sordomuto una presunzione pro o contro sembra del tutto insignificante.</p><p class="paragraph" data-counter="849" id="p-849">Se noi ci trovassimo di fronte ad un legislatore che considera tutti i sordomuti in quanto tali, in considerazione della carenza delle loro comunicazioni, come incapaci di intendere e di volere, credo che tutti troveremmo eccessiva una simile presunzione, una simile università, universalità di trattamento per casi che l’esperienza ci dice essere profondamente diversi in presenza di sordomuti nei quali la <em>comunicazione alternativa</em> è andata molto in avanti e che vi sono in condizioni quasi normali di comprensione e di volontà.</p><p class="paragraph" data-counter="850" id="p-850">E, se per un altro verso dicessimo che tutti i sordomuti, con un’altra ed opposta presunzione sono capaci di intendere e di volere, quindi sono soggetti normali dell’ordinamento giuridico penale, se ci affidassimo, insomma, a questo meccanismo del recupero con tecniche moderne al mondo di comunicazione dei sordomuti, rischieremmo di compiere ancora una volta ingiustizia, perché vi sono evidentemente casi di disparità.</p><h2>151. L’equiparazione del sordomutismo alla situazione del minore tra i quattordici e i diciotto anni</h2><p class="paragraph" data-counter="851" id="p-851">E questa è, perciò, la scelta e possiamo dire una scelta ragionevole del legislatore; il legislatore equipara completamente il sordomuto, nella ambiguità della sua posizione, nella varietà di temperamento e di personalità alla quale essa dà luogo, lo equipara proprio ai giovani che si collocano nella fascia tra il quattordicesimo e il diciottesimo anno di età e li considera, senza dirlo esplicitamente, li considera grosso modo, questi sordomuti, come dei ragazzi che siano andati al di là dell’età minima dei quattordici anni e abbiano toccato quella età nella quale ci si forma più o meno rapidamente e compiutamente a seconda delle proprie capacità personali, sicché appare indispensabile un accertamento caso per caso.</p><p class="paragraph" data-counter="852" id="p-852">Quindi, come si fa per il ragazzo al di sotto dei diciotto anni e al di sopra dei quattordici, così si fa per i sordomuti. Arbitro della attribuzione a questo soggetto della capacità penale e, quindi, della validità a ricevere la norma, ad osservarla, ad assumere il peso delle conseguenze negative, è il giudice al quale con l’ausilio, evidentemente dei periti, viene conferito potere, viene attribuito questo dovere di ricercare la reale personalità del sordomuto, fino a definire pienamente la sua natura dal punto di vista del diritto penale, fino a farne, se lo ritiene, un soggetto capace 0, invece, un soggetto incapace con quelle attenuazioni, quelle attenzioni che sogliono essere date alle persone alle quali manca qualche elemento di normalità.</p><p>[E così ci vedremo venerdì]<sup><a href="#moronote-34" id="moronote-ref-34">[XXXIV]</a></sup>.</p><p class="paragraph" data-counter="853" id="p-853">152. Gli stati emotivi e passionali. Loro rilevanza ai fini dell’imputabilità e capacità penale del soggetto<strong><sup><a href="#moronote-35" id="moronote-ref-35">[XXXV]</a></sup></strong></p><p class="paragraph" data-counter="854" id="p-854">[Nell’affrontare il tema] delle condizioni del soggetto, di quei modi di essere del soggetto che hanno rilevanza per il diritto penale, si deve fare un breve richiamo a quelli che vengono chiamati gli <em>stati emotivi e passionali</em> dei quali la legge penale esplicitamente si occupa al fine di chiarire un dubbio interpretativo, al fine di escludere che un particolare stato di emozione e di passione del soggetto, possa essere un elemento influente nella imputabilità penale.</p><p class="paragraph" data-counter="855" id="p-855">Il ragionamento che è fatto dal legislatore è che il turbamento dell’animo che indubbiamente esiste, determinato per una emozione del momento, o anche una passione come stato d’animo instabile del soggetto — cioè quello che anima la coscienza della persona impegnata —per quanto possa turbare il retto svolgimento del processo di volontà, può giungere ad un punto tale da mettere in discussione quella che noi abbiamo chiamato naturalisticamente la “imputabilità” e poi sul piano giuridico formale la “capacità penale”. E questo non perché si possa disconoscere che la personalità di colui che è vivamente emozionato o soggiace in maniera sensibile ad una forte passione come può essere la gelosia, il senso dell’onore, l’ira, l’odio, l’amore, sia un elemento che incida sul processo di volontà.</p><p class="paragraph" data-counter="856" id="p-856">Non v’è dubbio che altro è delinquere in una condizione di freddezza, di normalità, di dominio di sé e altro è delinquere, invece, in una situazione anormale della personalità. Non dico una situazione patologica, quale si verifica nel modo più o meno grave dei casi di infermità o seminfermità che noi abbiamo contemplato; quindi non una anomalia, ma certo una qualche diversità, una qualche sensibile influenza esercita uno stato d’animo eccitato e passionale dell’agente nella realizzazione del suo progetto di azione. È nella nostra esperienza comune distinguere il caso di chi abbia agito, abbia fatto una cosa eguale a quella commessa da altri, ma l’abbia fatto — se non giustificato, per lo meno diventando meglio comprensibile in ragione di una scossa profonda che colpisce la personalità del soggetto — perché egli non era freddo, non era pacato, non era capace di un regolare dominio di sé, ma era sospinto, mosso dalla emozione o dalla passione. E quindi, nella nostra esperienza comune c’è una influenza della emozione, della passione nello svolgimento delle azioni umane che devono essere prese in considerazione dal diritto.</p><p class="paragraph" data-counter="857" id="p-857">Ora, la norma di legge di cui stiamo brevemente parlando, interviene per escludere una influenza dello stato emotivo e passionale per quanto riguarda la imputabilità, per quanto riguarda la capacità penale; cioè viene da escludere una possibile parificazione dello stato di emozione e passione nel quale si trova il soggetto con un vero e proprio caso di malattia. E quindi si vede che l’atteggiamento del legislatore che pure è in genere molto attento, molto flessibile quando si tratta di cogliere i reali modi di essere della personalità umana, è su questo punto particolarmente severo: irrilevanza della emozione e passione in ordine allo stato di imputabilità e capacità del soggetto.</p><p class="paragraph" data-counter="858" id="p-858">Si può peraltro dire, di fronte a questo atteggiamento rigoroso assunto dal legislatore che vi possono essere casi dei quali può dare una valutazione quello stesso medico che come perito esamina la personalità del soggetto per stabilire se sia o meno normale; cioè vi sono delle condizioni di emotività e di passione che possono raggiungere la soglia della vera e propria malattia, o almeno della seminfermità mentale.</p><p class="paragraph" data-counter="859" id="p-859">È evidente che la portata della norma, così come la stiamo esaminando, non può che riguardare quella emozione o quella passione che, a giudizio dell’esperto che conosce la personalità, siano così profonde, così incisive, così determinanti, da togliere in tutto o in parte, com'è nell’ipotesi che abbiamo fin qui esaminato, la capacità di intendere e di volere del soggetto. Quindi, il divieto contenuto nella norma di cui ci occupiamo, non può valere quando quello che è uno stato d’animo del soggetto, di emozione o di passione, si traduca in una malattia.</p><p class="paragraph" data-counter="860" id="p-860">Allora prendono vigore le norme generali relative alle condizioni di salute nelle quali un soggetto deve trovarsi perché si abbiano taluni effetti giuridici penali. Per il resto, al di fuori cioè del caso della malattia che il perito riscontri, è evidente che la semplice emozione o passione che non raggiunga la soglia della malattia, non può essere influente sulla imputabilità del soggetto, cioè non può essere quindi richiamata nel proporsi il quesito se il soggetto sia o meno capace di intendere e di volere e perciò penalmente capace. Da questo punto di vista noi siamo rigorosamente fermati alla indicazione del legislatore la quale non può cedere il passo al giudizio della esistenza di una vera malattia. Invece la passione e la emozione che non siano malattia non ci permettono di rispondere negativamente al quesito sulla capacità penale.</p><p class="paragraph" data-counter="861" id="p-861">Quindi, colui che uccide in un eccesso di ira — sia esso giustificato o non giustificato — o colpisce sotto la pressione di una irresistibile gelosia, risponde come soggetto capace. Non viene messa in discussione la sua attitudine a comprendere ed a volere malgrado il turbamento che indubbiamente gli passa nella coscienza. E qui è la severità molto netta della valutazione del legislatore. Ma non si deve neppure ritenere che una simile condizione sia del tutto irrilevante per il diritto penale.</p><h2>153. Gli stati emotivi e passionali come elementi influenti sulla colpevolezza. Loro rilevanza ai fini della commisurazione della pena</h2><p class="paragraph" data-counter="862" id="p-862">Il diritto penale è un sistema estremamente complesso per quanto riguarda la valutazione della personalità e quello che non può essere, anzi, quello che non è rilevante a norma di legge per quanto riguarda il problema relativo alla esistenza o meno della capacità di intendere e di volere, può ben diventare rilevante a vari titoli quando — in presenza di una capacità che il nostro codice riconosce — si tratti di giudicare in concreto la condotta di colui che ha agito — e il codice ritiene che abbia agito — liberamente, come capace di intendere e di volere, ma ha agito sotto la spinta di una profonda emozione o di una forte passione e, quindi, può vedere riconosciuto questo suo stato, per esempio nel sistema delle circostanze, siano esse aggravanti, siano esse attenuanti, che sono previste in linea generale per i reati. Ve ne sono alcune di cui noi non avremo, credo, tempo di occuparci; alcune circostanze aggravanti che sono previste specificatamente per i singoli reati e molte di queste circostanze si concretano nel riconoscimento di uno stato emotivo e passionale, non come ragione di discriminazione sotto il profilo della capacità — perché altrimenti il sistema sarebbe incoerente e non può esserlo — ma come elemento influente sulla colpevolezza e cioè sulla misura, sulla entità della responsabilità del soggetto sul piano, appunto, soggettivo.</p><p class="paragraph" data-counter="863" id="p-863">E, d’altra parte, lo stesso esercizio del potere discrezionale del giudice — di cui avremo fra non molto occasione di parlare — che ha una incidenza in particolare nell’aspetto soggettivo del reato, permette ancora di tenere conto, nella concreta misura della pena, di stati d’animo del soggetto, di condizioni di passionalità e di emozionalità che debbono essere tenuti in conto perché sono importanti nella scelta che il giudice farà in concreto della pena da applicare. Una pena da applicare che, come sapete, deve essere quanto più concreta, quanto più individuale e possibile, perché la pena, la sanzione, il rimprovero del potere sociale nei confronti del singolo deve essere rigorosamente rapportato al <em>grado effettivo di colpevolezza</em> e responsabilità del soggetto e in questo grado effettivo entra certamente, come un elemento importante di valutazione, l’emotività e la passionalità del soggetto, che sono dei dati della nostra esperienza psicologica che non possono essere negati, ai quali, certo, il legislatore può un po’ semplicisticamente togliere ogni valore e quindi nella imputabilità penale ma non perciò risolvendo il problema che esiste del significato penale della emotività e passionalità che così frequentemente toccano la persona. Perché è raro il caso di chi agisca senza essere in qualche modo sospinto e condizionato dal bagaglio delle proprie emozioni e passioni.</p><h2>SEZIONE QUARTA</h2><h2>Ubriachezza</h2><p class="paragraph" data-counter="864" id="p-864">Sommario: 154. L’ubriachezza in generale. Il severo atteggiamento del legislatore nei confronti dello stato di ubriachezza. - 155. Valutazione naturalistica e valutazione giuridica della condizione personale del soggetto che si trovi in stato di ubriachezza. - 156. L’ubriachezza accidentale, derivata da <em>caso fortuito</em> o forza maggiore: esclusione della responsabilità. - 157. (...<em>Segue</em>) L’ubriachezza accidentale: critica sulla scelta politica dell’ordinamento. - 158. L’ubriachezza preordinata. L’<em>actio libera in causa</em>. - 159. La cronica intossicazione da alcool come causa di esclusione della capacità penale. - 160. L’ubriachezza volontaria. - 161. Delineazione delle incertezze della dottrina in tema di ubriachezza. Le scelte<sup><a href="#curatornote-6" id="curatornote-ref-6">[6]</a></sup> del codice. - 162. La sistemazione giuridica dell’ubriachezza volontaria. Il problema della responsabilità oggettiva, come residuo della vecchia legislazione oggettivistica, in tema di ubriachezza volontaria non preordinata. La responsabilità dolosa e colposa - 163. L’uso di sostanze stupefacenti.</p><h2>154. L’ubriachezza in generale. Il severo atteggiamento del legislatore nei confronti dello stato di ubriachezza</h2><p class="paragraph" data-counter="865" id="p-865">Poi c’è un altro capitolo che dobbiamo affrontare, ed è quello della ubriachezza come condizione influente sulla capacità di intendere e di volere, sulla <em>libertà</em> del soggetto, sulla sua capacità penale.</p><p class="paragraph" data-counter="866" id="p-866">Forse se vi avvicinate a questo tema semplicemente con l’istinto di una certa logica delle cose, sareste probabilmente portati a ritenere l’ubriachezza una condizione di non imputabilità, un caso nel quale il soggetto, per la ingestione della sostanza alcolica in una misura e con modalità che ne hanno fatto un ubriaco, non è in grado di intendere le connessioni tra i fatti, il loro valore concreto, il loro valore sociale, e non è in grado di decidere consapevolmente sul da farsi in presenza del sistema giuridico penale.</p><p class="paragraph" data-counter="867" id="p-867">Questa dovrebbe essere la vostra istintiva valutazione, essendo nel patrimonio della vostra esperienza il riconoscimento del non dominio di sé da parte dell’ubriaco. L’ubriaco non è, ovviamente — direi per definizione — [non è] padrone di sé, non si domina, non si solleva con forza di volontà al di sopra dei motivi antagonistici che lo sospingono ad agire, non comprende la realtà delle cose; quindi la conclusione più logica dovrebbe essere il riconoscimento della non imputabilità, della non capacità del soggetto ubriaco.</p><p class="paragraph" data-counter="868" id="p-868">E questo, invece, avviene soltanto in alcuni casi e invece per l’ubriachezza, si riscontra quella forma di rigore, quella forma di severità, anche a scapito dei principi che abbiamo riscontrato nella rigida formula — diciamo pure <em>contro la verità</em> — adottata per gli stati emotivi e passionali.</p><p class="paragraph" data-counter="869" id="p-869">Anche lì il legislatore si è allontanato dalla realtà delle cose quando ha negato con severità, il rilievo, in ogni caso, ai fini della imputabilità, allo stato di emozione e passione. E così vi è una severità del legislatore che lo induce a disconoscere, almeno in alcuni casi, la influenza negativa, la influenza preclusiva che lo stato di ubriachezza determina nel soggetto che sta per agire. C’è una comprensibile severità del legislatore nei confronti dell’ubriaco, e debbo dire che esiste anche nei confronti di un fenomeno che, appena accennato quando fu data vita all’attuale codice penale, oggi ha ben più grande area di estensione, cioè l’uso delle sostanze stupefacenti. Perché il nostro legislatore, con ragione credo, assimila, sotto il profilo della capacità penale, l’effetto conturbante, oscurante della personalità costituito dallo stato di ebrietà e lo stato di oscurità, di confusione mentale, di non controllo di sé, determinato dall’uso delle sostanze stupefacenti.</p><p class="paragraph" data-counter="870" id="p-870">Dicevo che c’è in genere un atteggiamento rigoroso del legislatore nei confronti degli ubriachi, come c’è, sia pure con le attenuazioni notevoli che sono state introdotte da un’ultima legge, per colui che usa droga. Perché il legislatore si preoccupa (parliamo della ubriachezza perché la droga in questo momento ha un trattamento un po’ diverso e certamente vanno raccordate queste norme), perché il legislatore è in genere severo nei confronti dell’ubriaco? Non soltanto perché questo è uno stato disdicevole, degradante della personalità: colui che, abbandonandosi all’ubriachezza, quindi sulla base di un atto di leggerezza e di abbandono, non è più padrone di sé, ed è anche oggetto ad un tempo di irrisione e di timore, “è molesto”, come dice la legge che punisce, appunto, come reato a sé stante il fatto dell’ubriacarsi quando questo fatto abbia come conseguenza la presenza nella vita sociale di una persona molesta, frequentemente ubriaca e molesta agli altri.</p><p class="paragraph" data-counter="871" id="p-871">Quindi dovete sempre aver presente che prima della trattazione dei riflessi dell’essere ubriaco sulla capacità penale, sulla personalità del soggetto, vi è da considerare che l’ubriachezza, per sé, è un male sociale, è qualche cosa che turba l’ordine della società al punto da farne un reato. Un reato, dicevamo, per la degradazione che contiene in sé implicitamente, degradazione della personalità e rischio. Questi sono i due motivi che inducono il legislatore ad essere attento, se vogliamo severo, anche se non è una severità, certo, eccessiva la sua nei confronti dell’ubriaco.</p><p class="paragraph" data-counter="872" id="p-872">C’è il motivo della degradazione della personalità e c’è il motivo della sicurezza, perché da un soggetto ubriaco, da un soggetto che non si controlli, come da un soggetto in preda agli effetti dell’uso di una sostanza stupefacente, non si possono che temere degli effetti negativi, delle incidenze negative per quanto riguarda il rispetto dei diritti e il rispetto delle persone. Se l’ubriaco è, come è certamente, un uomo scatenato che non ha freni inibitori da porre in opera, ed è condotto dalla sua debolezza, dalla sua eccitazione, dalla sua ebrietà in qualsiasi direzione, magari facendo diventare evidenti, latenti gli istinti antisociali del soggetto che sogliono sprigionarsi proprio nell’ubriaco, ecco che c’è in un ubriaco un certo coefficiente di possibile attacco nei confronti dell’ordinamento giuridico.</p><p class="paragraph" data-counter="873" id="p-873">E quindi, il legislatore, con comprensibile severità, comincia col considerare punibile la condizione nella quale il soggetto si pone, il soggetto si trova, di non avere rispetto né di sé né degli altri e di non avere le capacità di controllo per quanto riguarda la integrità dei beni e valori della vita sociale. E a questo punto, forse, il legislatore si potrebbe fermare, forse ci potremmo fermare, ovviamente se la pena fosse adeguata e se la pena fosse commisurata all’entità di fatti antisociali che l’ubriaco, nel suo stato di ebrietà, abbia commesso; fatti più o meno gravi a danno dei beni giuridici e dei soggetti nella vita sociale. Cioè, una configurazione — poi ne riparleremo — della difesa del diritto di fronte alla — diciamo — <em>irresponsabilità</em> dell’ ubriaco, potrebbe essere una severa punizione per l’atto di ubriachezza per quello che esso è, aggravata, questa punizione, da quella pena ulteriore che meriterebbe il fatto commesso, il fatto delittuoso commesso dall’ubriaco nello stato di ubriachezza, partendo dallo stato di ubriachezza. Quindi una punizione della ubriachezza come atto di grave imprudenza, e una pena aggiuntiva per il danno concreto arrecato dal soggetto ubriaco con la sua azione.</p><p class="paragraph" data-counter="874" id="p-874">Ma accantoniamo questo tema lasciando soltanto nella vostra memoria questa circostanza che l’atto dell’ubriacarsi costituisce per sé un reato, a prescindere dal riflesso che esso ha sulla personalità e sulla capacità del soggetto.</p><h2>155. Valutazione naturalistica e valutazione giuridica della condizione personale del soggetto che si trovi in stato di ubriachezza</h2><p class="paragraph" data-counter="875" id="p-875">Ecco, cominciamo a vedere che vi sono delle situazioni nelle quali la valutazione che potremmo chiamare naturalistica e la valutazione <em>giuridica</em> in merito alla condizione personale dell’ubriaco coincidono. Quale è la valutazione naturalistica, per quanto riguarda l’ubriaco? La valutazione naturalistica è nel senso che l’ubriaco è un incapace, qualunque cosa si voglia dire, l’ubriaco è naturalisticamente un incapace, non domina il proprio comportamento. E, invece, la valutazione giuridica, come dicevo, è varia e, quindi, vi sono dei casi nei quali, in presenza di questa naturalistica incapacità dell’ubriaco, che tale è e resta, il legislatore talvolta, invece, oppone una sua disciplina dello stato di ubriachezza, a prescindere dalla previsione come reato, per cui in alcuni casi quello che è naturalisticamente incapace è, invece, giuridicamente capace. Vediamo i casi nei quali colui che è naturalisticamente incapace è, in effetti, considerato giuridicamente incapace, incapace di intendere e di volere, incapace di essere punito. E questo avviene per la ubriachezza che non sia né dolosa, né colposa, cioè, per l’ubriachezza che sia dovuta a caso fortuito o forza maggiore.</p><p class="paragraph" data-counter="876" id="p-876">Di queste cose noi ci occuperemo più in là, quando esamineremo l’aspetto soggettivo del reato, distingueremo il dolo dalla colpa, e distingueremo il caso fortuito dalla colpa, cioè distingueremo quei casi nei quali non si può fare addebito al soggetto neppure della imprudenza, di quella imprudenza che, come vedremo poi, molte volte e giustamente, per le ragioni che faremo presenti, viene considerata, nel campo del diritto penale, come una manifestazione riprovevole della personalità soggettiva e, quindi, è fondamento della incriminazione di un reato.</p><p class="paragraph" data-counter="877" id="p-877">Quante volte l’imprudenza del soggetto — non la sua cattiva volontà, non il suo intento di ledere un interesse soggettivo, ma solo la condizione di imprudenza nella quale egli versi — una imprudenza dalla quale scaturiscono, non voluti e, tuttavia, derivanti da quella imprudenza, cattivi effetti per la vita sociale, ecco, in quel punto vi è una responsabilità per imprudenza o, come si dice, una responsabilità per colpa.</p><h2>156. L’ubriachezza accidentale, derivata da caso fortuito o forza maggiore: esclusione della responsabilità</h2><p class="paragraph" data-counter="878" id="p-878">Ma per quanto riguarda il caso del quale vi sto parlando, siamo al di là della imprudenza, cioè siamo in una situazione nella quale nel soggetto non vi è né la volontà di fare qualche cosa che sia lesivo dell’ordinamento giuridico e neppure una qualsiasi imprudenza riprovevole imprudenza, che lo conduca a porre in essere qualche cosa che sia minaccioso per i beni giuridici.</p><p class="paragraph" data-counter="879" id="p-879">Nel caso di cui ci occupiamo, la ubriachezza deve essere dovuta non a volontà del soggetto di ubriacarsi; deve esseré dovuta a un caso fortuito, ad una accidentalità o ad una forza maggiore, a qualche ragione premente, cioè, che ponga fuori causa la volontà del soggetto: sia la volontà diretta a commettere il fatto, sia la attività imprudente che conduce alla commissione del fatto (e la commissione del fatto in questo caso è l’ubriacarsi). Cioè, noi siamo, in questo caso, di fronte ad una situazione nella quale il soggetto non si ubriaca perché voleva ubriacarsi, non si ubriaca perché è stato imprudente e ha finito, benché non lo volesse, per ubriacarsi; si è ubriacato per una circostanza occasionale, non addebitabile né direttamente, né indirettamente alla sua volontà, come se, per esempio, gli sia stato fornito inopinatamente un alcool di gradazione talmente superiore a quella media, normale, che egli abbia ingerito la bevanda nella ragionevole convinzione di avere a che fare con un alcolico sopportabile, mentre si è rivelato, non per colpa di alcuno, ma per caso, un alcolico insopportabile, o quando si trovi ad ubriacarsi per essersi trovato senza potere avvertire la pericolosità in locali fortemente impregnati di fumi di alcool che abbiano fatto ubriacare accidentalmente il soggetto, non volontariamente, non imprudentemente, ma accidentalmente.</p><p class="paragraph" data-counter="880" id="p-880">Ebbene, in questo caso, cioè l’ubriachezza accidentale, quando lo stato di incapacità non è riportabile — di incapacità naturalistica — [non è riportabile] né alla volontà, né ad imprudenza del soggetto, si riconosce il valore giuridico della incapacità naturalisticamente determinata. Il valore giuridico che porta al riconoscimento che in caso di ubriachezza accidentale, non dolosa e non colposa, quindi il soggetto sia considerato incapace di intendere e di volere, come è naturalisticamente e, quindi, l’ubriachezza in questo caso fa da elemento discriminante della personalità.</p><p class="paragraph" data-counter="881" id="p-881">Vedremo poi gli altri casi che sono di diversa natura.</p><h2>157. (...Segue) L’ubriachezza accidentale: critica sulla scelta politica dell’ordinamento<sup><a href="#moronote-36" id="moronote-ref-36">[XXXVI]</a></sup></h2><p class="paragraph" data-counter="882" id="p-882">Abbiamo detto a proposito della ubriachezza, che la disciplina giuridica che questo stato della persona riceve, è proprio una pura disciplina giuridica, cioè veramente una scelta dell’ordinamento tanto più sensibile come tale, in quanto i dati naturalistici sono nel senso che l’ubriachezza comporti incapacità di intendere e di volere e, quindi, incapacità penale.</p><p class="paragraph" data-counter="883" id="p-883">Bisogna dire che il nostro ordinamento, adottando, per ragioni di sicurezza, una severa disciplina dello stato di ubriachezza (cioè non solo del reato di ubriachezza, ma anche dello stato conseguente di ubriachezza), fa una scelta politica in contraddizione con la realtà delle cose, in contraddizione con la esperienza. L'esperienza ci dice — abbiamo osservato — che come esiste un soggetto immaturo (e perciò non valido destinatario delle norme), come esiste un soggetto non sano, affetto da una malattia mentale (e perciò non valido destinatario delle norme) così esiste una condizione socialmente rilevabile di mancata capacità di intendere, di mancata capacità di dominare la situazione, che si riscontra nella ubriachezza.</p><p class="paragraph" data-counter="884" id="p-884">Ma mentre nei primi casi, quello di immaturità e quello di malattia di mente, la disciplina giuridica corrisponde ai dati della esperienza e, quindi, l’immaturo ed il malato sono effettivamente considerati incapaci di diritto penale, non validi destinatari della norma, invece per l’ubriachezza il giudizio è diverso: vi sono dei casi nei quali l’ubriachezza è riconosciuta come causa che esclude la capacità di intendere e di volere, e ve ne sono, invece altri nei quali, a dispetto dell’evidenza, l’ubriachezza non è considerata una ragione che escluda la capacità di intendere e di volere e, quindi, non esclude la capacità penale.</p><p class="paragraph" data-counter="885" id="p-885">E vi ho già accennato al primo caso nel quale l’ubriachezza non viene considerata in posizione positiva; un primo caso nel quale l’ubriachezza, così come naturalisticamente, anche giuridicamente esclude la capacità di intendere e di volere. Questo primo caso al quale abbiamo accennato nella lezione precedente, è della <em>ubriachezza accidentale</em>, ubriachezza determinata non per volontà del soggetto, né determinata per imprudenza di lui, ma dovuta ad una circostanza accidentale, a qualche cosa, cioè, che sfugge al dominio della volontà del soggetto, sia la volontà diretta a realizzare quella condizione, sia la volontà, per così dire, indiretta, per la quale la condizione insoddisfacente si realizza per una imprudenza, per una volontà imprudente del soggetto.</p><p class="paragraph" data-counter="886" id="p-886">Fuori di questi casi, quando veramente l’ubriachezza sia casuale, come nella ingestione di bevanda di gradazione alcoolica di gran lunga maggiore di quella sopportabile e sopportata o come nell’essersi trovati involontariamente in ambiente invaso dai fumi dell’alcool, in questi casi l’ubriachezza non si risolve, per disposizione normativa, in capacità di intendere e di volere, e dà luogo, invece, ad una situazione di incapacità che conduce alla impunità del soggetto. È in sostanza assimilato alla generale incapacità di intendere e di volere.</p><h2>158. L’ubriachezza preordinata. L’actio libera in causa</h2><p class="paragraph" data-counter="887" id="p-887">Vi è, poi, un altro caso nel quale l’ubriachezza del soggetto non dà luogo alla impunità, in cui si può dire che rimane una assunzione di responsabilità del soggetto, quella assunzione di responsabilità del soggetto che è la condizione perché egli possa subire il peso della pena.</p><p class="paragraph" data-counter="888" id="p-888">E questo caso si verifica quando il soggetto si è volontariamente ubriacato, come si dice, si è <em>dolosamente ubriacato</em> e lo ha fatto al fine di commettere un reato nello stato di ubriachezza nel quale egli viene a versare. Lo ha fatto, quindi, nell’intento di commettere un reato e nella speranza, potremmo dire nella illusione, di trovare, in questa condizione di ubriachezza, di naturalistica incapacità, una scusa o una attenuazione per la responsabilità che gli incombe. E questo è il caso della ubriachezza <em>preordinata</em> che è precisamente al polo opposto della ubriachezza accidentale di cui ho parlato prima.</p><p class="paragraph" data-counter="889" id="p-889">Nella ubriachezza accidentale il soggetto si trova in stato di ubriachezza suo malgrado, per un caso, per una forza maggiore, al di fuori della sua volontà; quindi nulla in lui è stato impegnato per cadere nella condizione di ubriaco, con tutti i rischi che questa mancanza di freni, che caratterizza l’ubriachezza, porta con sé.</p><p class="paragraph" data-counter="890" id="p-890">Nel caso da ultimo considerato siamo nella posizione opposta, siamo nell’altro emisfero, cioè siamo nel campo in cui il soggetto si ubriaca accettando tutti i rischi che in ordine alla sicurezza dei beni giuridici comporta questa condizione, ed anzi, positivamente proponendosi di diventare, nella ebrietà, una forza disordinante della realtà sociale. Cioè, il soggetto vuole rompere qualche cosa nell’ordine collettivo, e per farlo si mette egli stesso nella condizione di ubriachezza e, quindi, di naturalistica incapacità puntando e certamente accettando tutti i rischi che in quella condizione egli non riesca a controllare se stesso e finisca per dare luogo ad una violazione di beni giuridici.</p><p class="paragraph" data-counter="891" id="p-891">Vedete le due situazioni: l’una è la situazione della ubriachezza che si determina senza alcuna responsabilità del soggetto; e quest'altro caso, lasciare: l’ubriachezza che si determina con una così precisa, così impegnata responsabilità del soggetto, che egli addirittura punta sulla realizzazione delittuosa.</p><p class="paragraph" data-counter="892" id="p-892">Quindi i due soggetti sono entrambi naturalisticamente incapaci: lo è colui il quale si è ubriacato accidentalmente, lo è colui il quale si è ubriacato dolosamente, con preordinazione. Ma gli effetti sul piano giuridico di questa condizione, naturalmente e socialmente eguale (la incapacità di intendere e di volere) sono diversi.</p><p class="paragraph" data-counter="893" id="p-893">Per quanto riguarda l’ubriachezza involontaria, non colpevole, il soggetto è considerato incapace come dice la realtà naturale; per quanto riguarda, invece, il soggetto che determina la propria ubriachezza e la preordina ad una finalità delittuosa, vi è [invece] una responsabilità: il soggetto è considerato imputabile, è considerato capace dal punto di vista penale, anzi, vorrei dire, non è solo considerato capace dal punto di vista penale e responsabile, ma si ritiene che gravi su di lui una maggiore responsabilità e, quindi, il caso dell’ubriachezza preordinata comporta una maggiore pena, una pena aggravata, proprio in vista di questa finalità delittuosa che sospinge il soggetto a mettersi in istato di ubriachezza.</p><p class="paragraph" data-counter="894" id="p-894">Qual è la spiegazione di questa valutazione che l’ordinamento fa (soggetto ubriaco e naturalisticamente incapace che è, invece, soggetto giuridicamente capace)? La spiegazione è, in questo caso, abbastanza semplice e si riconduce ad una dottrina più vasta che ha un suo reale fondamento di logica giuridica: è il caso della c.d. <em>actio libera in causa</em>, cioè di una responsabilità che deve avere, come sempre, il fondamento nella libertà, nella consapevolezza, nella capacità di volere, ma ritrova questi elementi non già nel momento e nella situazione nei quali si compie l’azione delittuosa, ma li rileva in un momento precedente e condizionante.</p><p class="paragraph" data-counter="895" id="p-895">Cioè, non v’è dubbio, per stare al nostro esempio, che dal punto di vista naturalistico, il soggetto che si è ubriacato al fine di commettere il reato, nel momento nel quale lo commette, non è libero, non è capace, non è suscettibile di ricevere il comando giuridico per osservarlo o non osservarlo, ma comunque riceverlo. Però ci si domanda: “C'è qualche cosa che riconduce alla libertà? C'è qualcosa che riconduce alla responsabilità? C’è qualcosa di censurabile non nel comportamento che il soggetto tiene in quel momento, perché egli non è capace di intendere e di volere, ma nel comportamento che il soggetto ha tenuto prima, cioè in quell’ultimo istante nel quale il soggetto è passato dallo stato di coscienza, di libertà, di dominio di sé, allo stato di incoscienza e di mancato dominio di sé che comporta l’ubriachezza?”. Cioè si risale all’ultimo momento nel quale il soggetto era padrone delle sue azioni ed ha fatto uso di questa sua libertà, di questa sua facoltà ubriacandosi liberamente, assumendo, cioè, la responsabilità di ubriacarsi, e lo ha fatto proprio avendo di mira una finalità delittuosa; si è, per così dire, trasformato in uno <em>strumento ubriaco</em> e, quindi, in uno <em>strumento inconsciente</em> di una determinazione delittuosa che egli ha assunto prima e in forza della quale egli si è indotto ad ubriacarsi proprio per commettere il reato e, possibilmente, darsi una giustificazione.</p><p class="paragraph" data-counter="896" id="p-896">Ora, in questo caso, nel quale un atto di libertà e un’assunzione di responsabilità manca, nel momento nel quale in istato di ubriachezza e di incoscienza si commette il reato, ma un atto di libertà e di responsabilità consapevole si può ritrovare in un momento precedente, nell’ultimo nel quale il soggetto era libero, dopo di che è diventato schiavo della sua incapacità, è diventato schiavo della sua ebrietà, è diventato uno strumento. Ecco: in quel decidere nel passato di ubriacarsi, in queste condizioni, c'è come la radice, la causa della responsabilità del soggetto che, quindi, va fatta <em>retroagire</em>. La capacità non va esaminata nel momento nel quale il soggetto commette il reato, ma va ricercata e ritrovata nel momento nel quale <em>il soggetto si butta nell’abisso della incoscienza, della ubriachezza</em>, con una finalità delittuosa. E, quindi, questa azione che egli commette da ubriaco non è certamente libera (nel senso che comporti una scelta responsabile del soggetto); non è libera in atto, perché quando il soggetto ubriaco agisce, agisce da ubriaco, inconsapevolmente. Però è libera, questa azione: è riferibile al soggetto ed è fondamento della sua responsabilità se si guarda indietro, se si ricerca e si ritrova la causa della situazione di ubriachezza e di conseguente incapacità. E questa causa, della quale il soggetto non può non assumere la responsabilità è l’atto di mettersi con intenti delittuosi in istato di ubriachezza.</p><p class="paragraph" data-counter="897" id="p-897">Quindi, come vedete, abbiamo visto gli estremi, i due emisferi, dicevo, della casistica per quanto riguarda la situazione di ubriachezza: il caso della pura accidentalità dello stato di ubriachezza che non comporta responsabilità; il caso della volontarietà, della preordinazione a fine delittuoso della ubriachezza che comporta <em>in causa</em> una assunzione di responsabilità.</p><h2>159. La cronica intossicazione da alcool come causa di esclusione della capacità penale</h2><p class="paragraph" data-counter="898" id="p-898">Per completezza, per quanto riguarda i casi senza controversie nei quali da ubriachi si assume la responsabilità, diremo che è parimenti considerata causa di esclusione della capacità penale la situazione di cronica intossicazione da alcool. Cioè, in altri termini, quando l’uso dell’alcool non è più un vizio riprovevole ma è in qualche modo dominabile dalla volontà; quando lo stato di ubriachezza non è più uno stato transitorio, sgradevole e pericoloso, ma al quale può subentrare un momento di normalità. Il caso che viene detto di <em>cronica intossicazione</em> è il caso dell’alcoolismo vero e proprio, è il caso di un alcoolismo che domina così completamente l’organismo del soggetto da fare di lui un malato, un malato da intossicazione non saltuaria e superabile, ma cronica, permanente e, quindi, non più vincibile, una schiavitù che non è più una cattiva abitudine, ma è diventata, purtroppo, una reale malattia, una malattia fisicamente rilevabile.</p><p class="paragraph" data-counter="899" id="p-899">E, in questo caso, siamo di fronte ad una malattia di mente, ad uno stato di incapacità derivante non dalla saltuaria ubriachezza, ma derivante dalla soggezione completa e definitiva dell’organismo del soggetto all’azione dell’alcool. Uno di quei casi di non sanità mentale di cui abbiamo parlato, del quale è responsabile l’alcool ingerito in dosi e con continuità tali da fare del soggetto non un vizioso ma un malato.</p><p class="paragraph" data-counter="900" id="p-900">Ne parliamo qui, anche se la collocazione dovrebbe essere altrove, nell’ambito delle malattie mentali, per ragioni di affinità con il tema dell’ubriachezza di cui ci stiamo occupando. Ma sia ben chiaro, proprio alla luce di questo riferimento, che i casi di ubriachezza dei quali abbiamo parlato sin qui e gli altri di cui parleremo, sono casi di una ingestione temporanea ed efficace, ma non di un mutamento completo della personalità del soggetto che si verifica solo laddove vi è la cronica intossicazione da alcool e stupefacenti; del resto c’è la assimilazione con gli stupefacenti e, quindi, una vera malattia di fronte alla quale il legislatore si inchina ritenendo trattasi di incapacità penale, salve le misure di sicurezza che debbano essere prese in relazione alla pericolosità del soggetto.</p><h2>160. L’ubriachezza volontaria</h2><p class="paragraph" data-counter="901" id="p-901">Vi è, poi, il caso intermedio tra il primo e il secondo che noi abbiamo considerato. Il primo caso è quello della ubriachezza accidentale, ci si ubriaca per caso, per sbaglio, per forza delle cose, al di fuori di qualsiasi impegno della volontà del soggetto; il secondo è il caso della ubriachezza preordinata, per la quale ci si ubriaca con il preciso intendimento di ubriacarsi e di commettere un reato.</p><p class="paragraph" data-counter="902" id="p-902">Di fronte a queste due ipotesi psicologiche vi è il caso della ubriachezza volontaria. In che si distingue l’ubriachezza volontaria? Si distingue dalla ubriachezza accidentale perché nella ubriachezza accidentale è il caso che fa ubriacare. Nell’ubriachezza volontaria il soggetto si vuole ubriacare e si vuole ubriacare in una di queste due forme, che sono quelle proprie del momento soggettivo del reato (e noi ce ne occuperemo più ampiamente): il dolo e la colpa.</p><p class="paragraph" data-counter="903" id="p-903">Cioè si può volere l’ubriachezza — nel senso stretto e specifico: “io mi voglio ubriacare” — si può volere indirettamente l’ubriachezza — caso della colpa: “quando io non voglio ubriacarmi, ma nel bere ho degli eccessi imprudenti, ho delle facilonerie, ho delle incurie, per cui mi trovo ubriaco non volendolo essere, ma non avendo curato di porre in essere tutti quegli accorgimenti e quei freni che permettono di non cadere nello stato di ubriachezza: non voglio ubriacarmi ma sono stato imprudente nell’uso di questa bevanda, non volendo la condizione di ebrietà, vi sono tuttavia giunto per non essere stato sufficientemente attento a quello che facevo”.</p><p class="paragraph" data-counter="904" id="p-904">La legge accomuna questi due modi di ubriachezza nella qualifica più generale di ubriachezza volontaria, a differenza di quella involontaria che si verifica per accidentalità. Ubriachezza volontaria <em>dolosa</em> o <em>colposa</em>, ubriachezza voluta o ubriachezza procurata per leggerezza, per inettitudine, per imprudenza. Ma la distinzione deve essere fatta non soltanto di fronte al caso della ubriachezza accidentale, di fronte alla quale c’è un di più: nell’ubriachezza accidentale si diventa ubriachi per puro caso, senza alcuna propria volontà né imprudenza; nella ubriachezza volontaria si diventa ubriachi per volontà diretta o per imprudenza, ma c’è qualche cosa di meno di quella condizione di ubriachezza preordinata di cui avevo parlato prima. </p><p class="paragraph" data-counter="905" id="p-905">Nella ubriachezza preordinata, che prevede la responsabilità con un aggravante, come ho detto, io non solo mi voglio ubriacare, ma mi voglio ubriacare per avvalermi di questa condizione per una più agevole commissione del reato, questo “di più”, questo intendimento delittuoso non c’è invece nell’ubriachezza puramente volontaria; c’è certamente un impegno della volontà, perché io mi ubriaco volontariamente o almeno imprudentemente, ma non penso certamente, mentre mi ubriaco così, che in quella condizione io potrei trovarmi a commettere un delitto. Cioè, mentre è piena la volontà di ubriacarsi, non è presente come fatto preordinato lo sbocco dell’ubriachezza nel delitto.</p><h2>161. Delineazione delle incertezze della dottrina in tema di ubriachezza. Le scelte<sup><a href="#curatornote-7" id="curatornote-ref-7">[7]</a></sup> del codice</h2><p class="paragraph" data-counter="906" id="p-906">E, quindi, è una situazione certamente diversa e che meriterebbe di essere trattata in un modo diverso. Ora bisogna dire che la massima parte delle incertezze della dottrina, dei punti interrogativi che la dottrina pone in merito all’ubriachezza, riguarda proprio questo caso, il caso di chi si ubriachi volontariamente o imprudentemente, ma al di fuori di un proposito delittuoso. Ebbene, il nostro codice che cosa fa? Considera il soggetto volontariamente o imprudentemente ubriaco come capace di intendere e di volere e, quindi, pone a suo carico la responsabilità del delitto che egli abbia commesso senza preordinazione ma semplicemente per quella mancanza di freni inibitori che si verifica in una personalità diventata ubriaca volontariamente o imprudentemente, anche se essa non pensava certamente che sarebbe passata dalla più o meno gradevole condizione di ebrietà, alla commissione di un reato ed a una rottura con l’ordine giuridico. Quindi: la pena. Il nostro sistema penale è severo propriamente in questo caso. Ed ecco perché, si capisce, l’ubriachezza preordinata, non solo comporta una responsabilità, ma richiede un’aggravante: il reato commesso dal soggetto ubriaco per preordinazione è punito più gravemente. È evidente che esso è punito più gravemente per poterlo differenziare dal reato commesso dall’ubriaco che non aveva questi intendimenti delittuosi. Allora la gradazione che fa il nostro legislatore è questa: nessuna capacità e <em>nessuna responsabilità</em> se l’ubriachezza è frutto del caso; <em>responsabilità penale normale</em> e, quindi, riconoscimento delle capacità se la ubriachezza è volontaria, <em>dolosa</em> o <em>colposa</em>, ma non preordinata; responsabilità <em>aggravata</em> quando il soggetto agisce in istato di ubriachezza procuratasi nell’intento di commettere il reato. Ma il massimo delle incertezze, il massimo dei dubbi si hanno proprio per questo caso.</p><p class="paragraph" data-counter="907" id="p-907">Credo che sia fuori discussione la incapacità e la impunità di colui che si trova ubriaco perché gli è stato offerto vino di alta gradazione della quale egli non aveva conoscenza. È comprensibile che sia punito con una aggravante o meno chi operi in istato di incapacità — ubriachezza, nella specie — procuratasi proprio nell’intendimento di commettere il reato: quale scusante si potrebbe trovare in questo caso se taluno ha usato la sua libertà di intendere e di volere e lasciare così scatenare il suo organismo nell’azione delittuosa.</p><p class="paragraph" data-counter="908" id="p-908">Quindi questi due casi estremi, la impunità dell’uno e la punibilità, più o meno aggravata dell’altro, non determinano riserve. Quello che determina delle riserve è proprio il caso della ubriachezza volontaria, <em>dolosa</em> o <em>colposa</em>, ma non preordinata, cioè quando, in sostanza, vi è un soggetto che compie l’attività non lecita, non sicura per la società, di ubriacarsi, ma non ha in mente alcun proposito delittuoso.</p><p class="paragraph" data-counter="909" id="p-909">Allora ricordiamo che l’ubriachezza — come dicevamo all’inizio della nostra esposizione — è comunque punita. Quindi, questo fatto di porsi volontariamente o solo imprudentemente in istato di ubriachezza, in istato di incapacità per quello che esso ha di disdicevole [questo fatto] e per i rischi in esso impliciti, tutto questo è già oggetto di una valutazione e di una sanzione penale che si esprime nel reato di ubriachezza.</p><p class="paragraph" data-counter="910" id="p-910">Ma qui si tratta di qualche cosa di più: si tratta di trovare, e di trovare in armonia con i princìpi, il fondamento della responsabilità per il reato commesso in quello stato di insicurezza che è la condizione dell’ubriaco. Una insicurezza che già ha fatto intervenire l’ordinamento giuridico quando non soltanto vi è un pericolo, come sempre quando ci si ubriaca, ma quando il pericolo si è tradotto in un danno ed il soggetto del quale si temeva, perché ubriaco, è diventato l’autore di un reato: non si teme più soltanto, si è dinanzi alla dolorosa espressione dello scoordinamento che c’è nel soggetto ubriaco. Quindi il soggetto, già punibile per ubriachezza, in più ha commesso un preciso reato, del quale bisogna stabilire la responsabilità e il fondamento e la misura della responsabilità. i</p><p class="paragraph" data-counter="911" id="p-911">Questo è il caso veramente intricato di fronte agli altri che sono chiari o come caso di impunità o come caso di responsabilità. Questo è un modo intricato sul quale ci intratterremo brevemente nella lezione di domani, ultima prima delle vostre vacanze pasquali che premieranno la vostra solerzia, il vostro spirito di sacrificio di cui abbiamo qui una testimonianza.</p><h2>162. La sistemazione giuridica dell’ubriachezza volontaria. Il problema della responsabilità oggettiva, come residuo della vecchia legislazione oggettivistica, in tema di ubriachezza volontaria non preordinata. La responsabilità dolosa e colposa<sup><a href="#moronote-37" id="moronote-ref-37">[XXXVII]</a></sup></h2><p class="paragraph" data-counter="912" id="p-912">[Nella lezione di ieri abbiamo esaminato il caso] della ubriachezza volontaria, dolosa o colposa, cioè l’ubriachezza delimitata, quindi, dalla accidentalità (nel qual caso si riconosce l’incapacità penale), che non è qualificata dall’intento o dal proposito di commettere reato (nel qual caso siamo di fronte alla ipotesi di una responsabilità aggravata, proprio in considerazione della incapacità procurata (nell’intento di voler commettere il reato).</p><p class="paragraph" data-counter="913" id="p-913">Invece nella ubriachezza volontaria, o determinata dall’intenzione di ubriacarsi, realizzata per una deplorevole imprudenza del soggetto, noi dovremmo dire che c’è un contrasto tra il dato naturale della incapacità di intendere e di volere — che è indiscutibile nel caso della ubriachezza, quale che ne sia l’origine — e il riconoscimento che, invece, fa il legislatore della capacità penale. Quindi, è questo caso una <em>forzatura</em>: una forzatura che trova — come abbiamo accennato all’inizio — la sua spiegazione in una ragione di sicurezza di fronte all’allarme che determina lo stato di ubriachezza, la circostanza che esso non sia in qualche modo controllato. Si può spiegare che il legislatore abbia fatto una cosa in sé ingiustificata, cioè parifichi l’incapace con il capace — l’ubriaco, quindi, con la persona normale — ma prendiamo atto di questa volontà del legislatore, che non trova sufficiente il punire l’ubriachezza come tale, per i rischi che comporta con sé, e preferisce, invece, rendere imputabile e responsabile l’ubriaco, a dispetto della sua naturale incapacità. Resta, però, da spiegare che tipo di responsabilità è questa: cioè, di fronte alla circostanza che il soggetto è naturalisticamente incapace di intendere e di volere e che, tuttavia, il legislatore lo fa responsabile, si potrebbe pensare ad un caso di responsabilità oggettiva, ad uno dei pochi casi residui di responsabilità oggettiva. Questo tipo di responsabilità — una responsabilità, come si dice, “obiettiva”, cioè che prescinde dagli elementi soggettivi, dalla capacità del soggetto, dal suo atteggiamento psicologico — questo è un residuo di una vecchia legislazione oggettivistica.</p><p class="paragraph" data-counter="914" id="p-914">Nel nostro ordinamento la regola è, ormai chiaramente, quella della <em>responsabilità subiettiva</em> alla quale, del resto, accenna la Costituzione quando ci dice, con un’espressione ricca di significato, che <em>la responsabilità penale è personale</em>, quindi riguarda la persona, ma riguarda ovviamente la persona in quanto autrice capace, sana, matura, del fatto delittuoso al quale deve essere legata da un atteggiamento della volontà, che poi esamineremo parlando del reato.</p><p class="paragraph" data-counter="915" id="p-915">Quindi, non c’è dubbio che nel nostro ordinamento questo è il principio: <em>responsabilità subiettiva</em>, o <em>responsabilità personale</em>, alla quale sembra, appunto, contrastare il caso di una ubriachezza volontaria con un reale stato di incapacità che dà, tuttavia, luogo ad una responsabilità del soggetto.</p><p class="paragraph" data-counter="916" id="p-916">Vi sono nell’ordinamento alcuni altri limitatissimi casi di responsabilità obiettiva, come in materia di concorso nel reato o in materia di circostanze, con tutti i casi in via di eliminazione. Vi era, prima, anche una responsabilità obiettiva, per reati di stampa, del direttore del giornale, che era ritenuto, per la sola sua carica di direttore, responsabile per i reati commessi per mezzo della stampa. Questa ipotesi di responsabilità obiettiva è stata sostituita da una diversa disciplina, per la quale il direttore risponde nella misura nella quale egli non abbia — in modo riprovato dall’ordinamento giuridico — esercitato i suoi poteri di controllo e di direzione del giornale, in maniera da evitare questa lesione dei beni giuridici. E nella riforma in corso, anche i casi delle circostanze aggravanti del reato e della responsabilità per partecipazione sono sul punto di essere modificati, in armonia con i princìpi di responsabilità subiettiva dell’ordinamento.</p><p class="paragraph" data-counter="917" id="p-917">Quindi, una delle spiegazioni, però, del caso della ubriachezza rimane questo: un caso di responsabilità obiettiva, un caso di responsabilità a dispetto della reale incapacità del soggetto, che fa sì che esso non partecipi in modo personale alla commissione del reato. E questo ha delle conseguenze: conseguenza, forse, più appariscente è che se si tratta di una responsabilità obiettiva nel far ricadere sul soggetto ubriaco la responsabilità di quello che egli ha fatto obiettivamente, a prescindere dalla sua reale incapacità personale, allora egli finirebbe — dovrebbe finire, secondo la logica — per rispondere egualmente per responsabilità obiettiva sia di reati dolosi, sia di reati colposi.</p><p class="paragraph" data-counter="918" id="p-918">Premesso che la responsabilità è obiettiva, si dovrebbe parificare il caso dell’ubriaco che estrae un’arma e uccide una persona, e il caso dell’ubriaco che, guidando con accentuata imprudenza una macchina, produca uno scontro che reca danno ad un altro soggetto. E questa, certo, è una conseguenza aberrante, per cui si domanda, perlomeno, di considerare ai fini della responsabilità, la condotta del soggetto ubriaco — ubriaco di ubriachezza volontaria, ma non preordinata — per quello che esso è obiettivamente. Quindi, punire a titolo di dolo, punire più gravemente [il soggetto] come se si trattasse di un vero dolo (che in realtà non è concepibile in istato di incapacità) o come se si trattasse di una vera colpa (che, anche essa, non è propriamente concepibile in istato di incapacità) il soggetto, in modo da differenziare la responsabilità che egli assume e di graduare questa responsabilità a seconda che il suo comportamento sia, per così dire, un comportamento aggressivo (come si ha in colui che estragga un’arma per ferire in istato di ubriachezza) o un comportamento, invece, puramente imprudente (come si può riscontrare nel caso in cui il soggetto commetta una delle tante imprudenze che si possano commettere e la commetta — appunto — in istato di ubriachezza).</p><p class="paragraph" data-counter="919" id="p-919">Quindi, perlomeno non, si potrebbero parificare queste due grandi branche della responsabilità penale — di cui parleremo più avanti nello svolgimento del nostro corso — e sono tutte e due forme di attacco all'ordinamento giuridico. Ma sono forme radicalmente diverse e con conseguenze penali fortemente diverse: ben più gravi del caso in cui vi sia un attacco diretto, intenzionale del soggetto verso i beni giuridici. Diverso il caso nel quale il danno derivi da una sia pur deplorevole imprudenza, ma non sia caratterizzato dalla intenzione delittuosa.</p><p class="paragraph" data-counter="920" id="p-920">Quindi, credo che questo contorto caso della ubriachezza — che nasce dalla preoccupazione del legislatore di non indebolire le difese sociali nel caso dell’ubriachezza — possa essere sistemato meglio sulla base della considerazione della condotta tenuta dal soggetto in precedenza, cioè nell’atto dell’ubriacarsi.</p><p class="paragraph" data-counter="921" id="p-921">Ora, noi sappiamo già perché conosciamo il caso della ubriachezza preordinata — sappiamo che vi sono dei casi nei quali il soggetto si mette volontariamente in istato di ubriachezza, ed è sorretto in questa volontà di ubriacarsi proprio da un intendimento, da un proposito delittuoso: si vuole ubriacare per commettere, in circostanze che immagina più favorevoli, un reato. E su questo punto abbiamo visto che sia la legislazione, sia i principi dottrinali, convergono nel ritenere comprensibile la responsabilità del soggetto, perché la sua partecipazione personale, che è impossibile in presenza dello stato di ubriachezza, va ricercata, e ritrovata, nel momento antecedente, nel quale egli, con consapevolezza e libertà, si è messo in istato di incapacità di intendere e di volere, ma nell’intento di commettere reato.</p><p class="paragraph" data-counter="922" id="p-922">E qui è evidentemente da ricercare, ritrovare, un caso di responsabilità dolosa, tanto che — abbiamo detto — il nostro ordinamento aggrava addirittura la pena, accentua la responsabilità. Quindi, in questo caso, si dovrebbe colpire il soggetto a titolo di dolo, cioè con la sanzione più grave, ritenendo presente la sua partecipazione personale nell’atto nel quale egli si è, con propositi delittuosi, messo nello stato di ubriachezza, nello stato di incapacità.</p><p class="paragraph" data-counter="923" id="p-923">Ma per gli altri casi, la sistemazione più logica è immaginare una responsabilità a titolo di colpa: e questo sia quando il soggetto si ubriachi per imprudenza — per non aver valutato a pieno la capacità della bevanda che ingerisce l’ubriacato — ma anche quando abbia voluto lo stato di ebrietà — si sia, cioè, intenzionalmente posto nello stato di ubriachezza e, quindi, di incapacità — ma senza l’intento di commettere il reato. Quindi, il soggetto, in questo caso, che cosa avrebbe fatto? Avrebbe compiuto un’azione — l’ubriacarsi — che in certi casi, come sapete, è già punibile di per se stessa — ma un’azione che commessa — quella dell’ubriacarsi — o dolosamente o colposamente, fa trovare il soggetto in una posizione rischiosa per i beni giuridici.</p><p class="paragraph" data-counter="924" id="p-924">Quindi, possiamo dire che l’ubriachezza non indirizzata alla commissione del reato è, tuttavia, una condizione non normale nell’ordinamento giuridico, perché è una condizione di minaccia potenziale, una condizione di insicurezza per i beni giuridici, nella quale il soggetto si trova; quindi, una condizione che egli si è procurato o colposamente o dolosamente; è, comunque, una condizione nella quale si rileva almeno la sua imprudenza, almeno la sua scarsa considerazione per la integrità dei beni giuridici.</p><p class="paragraph" data-counter="925" id="p-925">Quindi, una ipotesi diversa da quella della ubriachezza preordinata, nella quale si diventa incapaci per commettere il reato, è tuttavia una posizione che non può essere considerata corretta per l’ordinamento giuridico perché, pur mancando l’intendimento di commettere il reato, ci si colloca imprudentemente in una situazione — quella di ubriachezza — nella quale è facile commettere dei reati. E, quindi, la responsabilità, in questo caso, a differenza di quello della ubriachezza preordinata, dovrebbe essere una responsabilità a titolo di colpa, perché il soggetto colpevolmente, imprudentemente, si è messo nello stato di incapacità, dalla quale possono derivare dei reati.</p><p class="paragraph" data-counter="926" id="p-926">Quindi, noi potremmo distinguere il caso dell’ubriaco per il quale la responsabilità della ubriachezza si possa far risalire al momento nel quale si è ubriacato con l’intento di commettere il reato, e il caso dell’ubriaco in cui si può far risalire la responsabilità al momento nel quale ci si è messi, o ci si è lasciati andare, allo stato di ubriachezza, senza l’intento di commettere il reato. Se il reato si verifica, nel primo caso non v’è dubbio che esso è un reato doloso, intenzionale: corrisponde, cioè, ai propositi del soggetto e merita il massimo della pena. Se il reato si verifica, invece, nel secondo caso, è chiaro che non può non esservi, in considerazione di questa condotta imprudente, una responsabilità del soggetto nei confronti dell’ordinamento giuridico, ma è una responsabilità più lieve, una responsabilità a titolo di colpa, una responsabilità per imprudenza che il soggetto ha compiuto, che non lo esonera dalla responsabilità, ma ne limita la portata.</p><p class="paragraph" data-counter="927" id="p-927">Ora, si sa che i casi di responsabilità per colpa sono limitati nel nostro ordinamento giuridico: mentre tutti i reati sono punibili a titolo di dolo, soltanto alcuni — soltanto quelli, per così dire, più gravi — sono puniti a titolo di colpa. Ma niente vieta che, per il caso della ubriachezza, si possa, eventualmente, estendere il numero dei reati punibili a titolo di colpa: cioè, che quando la colpa caratterizzi uno stato di ubriachezza, la responsabilità del soggetto sia più larga che non quella generale, generica, per quanto riguarda i reati colposi. E, così pure, niente vieta che la pena per questi reati da considerare colposi, sia più grave che non la pena che viene — ed è di regola relativamente lieve — [la pena che viene] riservata in generale per i casi di responsabilità colposa.</p><h2>163. L’uso di sostanze stupefacenti</h2><p class="paragraph" data-counter="928" id="p-928">Queste cose — come abbiamo accennato — valgono puntualmente anche quando lo stato di incoscienza, di mancato controllo di sé, derivino, invece che dall’uso o dall’abuso dell’alcool, dall’uso o dall’abuso della droga. Essa pure pone in istato, naturalisticamente parlando, di incapacità di intendere e di volere, di insufficiente controllo del soggetto sulla sua operatività dal punto di vista morale e, quindi, la disciplina riproduce esattamente, per quanto riguarda la droga, la disciplina che abbiamo analizzato per quanto riguarda l’intossicazione alcoolica. E così pure per quanto riguarda la droga, si verifica come caso di non capacità penale quella autentica malattia, quella cronica intossicazione da stupefacenti, di cui abbiamo fatto cenno in concomitanza con il riferimento alla cronica intossicazione da alcool. È la stessa cosa quando l’abuso della droga, come l'abuso dell’alcool, si risolvono in una permanente malattia, al di là di uno stato <em>transeunte</em> di incapacità, per quanto il soggetto non è più semplicemente un vizioso, ma è un malato: in questo caso siamo di fronte alla incapacità penale, salve le misure di sicurezza che convenga applicare, secondo i princìpi della pericolosità.</p><h2>CAPITOLO QUINDICESIMO</h2><h2>CAPACITÀ A DELINQUERE E RILEVANZA DELLA PERSONALITA DEL SOGGETTO. I REATI PROPRI</h2><h2>SEZIONE PRIMA</h2><h2>La capacità a delinquere</h2><p class="paragraph" data-counter="929" id="p-929">Sommario: 164. Premesse sul tema. - 165. La rilevanza della personalità del soggetto nell’orientamento dell’esercizio del potere discrezionale del giudice ai fini della commisurazione della pena. La collocazione della capacità a delinquere nell’ambito della capacità penale. - 166. La determinazione dello “spessore” della capacità del soggetto e il suo concreto modo di essere nella vita morale e nella vita sociale. La rilevanza della suddetta questione ai fini della concreta applicazione della pena. - 167. I fattori personali rilevanti ai fini del giudizio sulla capacità a delinquere e sulla personalità: a) i motivi a delinquere. - 168. (...<em>Segue</em>) b) Il carattere del reo. - 169. (...<em>Segue</em>) c) L’indagine intorno al passato del soggetto. I precedenti giudiziari e penali e la rilevanza del comportamento antecedente e successivo alla commissione del reato. - 170. (...<em>Segue</em>) d) L'ambiente familiare e sociale. - 171. Conclusioni sul tema della capacità a delinquere: a) il diritto penale “delle azioni” non esime dal dare spazio alla considerazione specifica del soggetto; b) la “fisionomia” del soggetto come criterio (anche se complementare) ricco di significato per la determinazione della reazione sociale in difesa dei fondamentali beni giuridici; c) la conseguente rilevanza della personalità morale del soggetto ai fini della valutazione della repressione penale.</p><h2>164. Premesse sul tema</h2><p class="paragraph" data-counter="930" id="p-930">Fino a questo momento abbiamo parlato della attitudine o meno del soggetto di essere destinatario della norma penale e, quindi, portatore — in conseguenza del rapporto che si stabilisce tra norma e soggetto — [portatore] degli obblighi, delle limitazioni, dei vincoli che scaturiscono per il soggetto dalla legge penale. Cioè noi, fino a questo momento, ci siamo posti il quesito: “In quali condizioni il soggetto possa ricevere la norma penale”; [cioè] abbiamo proposto il problema se un determinato modo di essere del soggetto consenta, o meno, l’attribuzione, il riferimento a lui della norma penale, con gli obblighi conseguenti. Fino a questo momento abbiamo domandato se il soggetto è capace di diritto penale e, quindi, l’esame della personalità del soggetto — che noi abbiamo fatto in questi diversi casi — approdava a questo risultato: di dirci se il soggetto era, o meno, colpevole e responsabile. Quindi: o il soggetto è responsabile o, in alternativa, la irresponsabilità penale che, peraltro — come sapete — non significa estraneità al mondo del diritto penale, perché anche un soggetto irresponsabile è fatto destinatario di provvidenze, di interventi di sicurezza, di interventi rieducativi da parte dell’ordinamento giuridico.</p><p class="paragraph" data-counter="931" id="p-931">Comunque finora, nei vari casi, il problema era se è, o meno, quel soggetto, in quelle condizioni, responsabile. E la nostra risposta è stata: non è capace, non è responsabile in caso di minore età — presunta o accertata dal giudice — e cioè in caso di immaturità. No, in caso di malattia. Parzialmente, in caso di certi tipi di malattia, in alcuni casi di ubriachezza, non in altri casi di ubriachezza. Questa è la casistica che esaurisce il problema della capacità e responsabilità del soggetto. Dalla risposta a questo quesito deriva se vi sia o meno una pena o, in alternativa alla pena, in caso di pericolosità, la misura di sicurezza.</p><p class="paragraph" data-counter="932" id="p-932">Ma l’indagine su un soggetto — come vedremo — è più complessa, perché non si pone il quesito soltanto in relazione al modo di essere personale del soggetto: se egli sia, o meno, capace di diritto penale, se egli sia, o meno, capace di pena, ma si pone anche il quesito dei riflessi del suo modo di essere, della conformazione della sua personalità sulla entità della pena. Cioè, oltre a esservi un problema del <em>se punire</em>, in considerazione della personalità del soggetto, si pone anche un altro problema di <em>come punire</em>, in che misura punire, con quale grado di severità punire, in considerazione della personalità del soggetto. E dal modo di essere della persona, scaturiscono delle conseguenze che talvolta riguardano il <em>se punire</em>, in qualche altro caso riguardano il <em>come punire</em>.</p><h2>165. La rilevanza della personalità del soggetto nell’orientamento dell’esercizio del potere discrezionale del giudice ai fini della commisurazione della pena. La collocazione della capacità a delinquere nell’ambito della capacità penale</h2><p class="paragraph" data-counter="933" id="p-933">Dei casi per i quali ci si domanda <em>se punire</em>, abbiamo parlato. Dobbiamo accennare rapidamente all’ipotesi nella quale si fa riferimento al soggetto, non con l’intendimento di collocare il soggetto tra i responsabili o i non responsabili in diritto penale, ma piuttosto quello di stabilire i riflessi del suo modo di essere personale sulla entità della pena, che è una entità variabile. La pena è una quantità variabile. Infatti, voi sapete che la pena, nel nostro ordinamento, non è una quantità fissa, ma è una quantità variabile, oscilla, cioè, tra un minimo ed un massimo, che possono, a loro volta, essere abbassati od elevati in rapporto a particolari circostanze previste dalla legge. E spesso questo spazio entro il quale, ovviamente, il giudice — non il legislatore — fissa la pena, è uno spazio notevolmente largo, sì da permettere una opportuna graduazione della pena.</p><p class="paragraph" data-counter="934" id="p-934">È vero — come noi abbiamo detto — che il nostro ordinamento è agganciato al criterio di legalità, cioè che il nostro diritto penale non è un diritto penale giudiziale, di creazione da parte del magistrato: è un diritto penale legale, a cui viene applicata una norma di legge, ma — fermo restando questo — è pur vero che vi è una enorme diversità di situazioni concrete. E, quindi, immaginare la pena come una quantità fissa, significherebbe sfuggire indebitamente alla considerazione della enorme varietà dei casi concreti, i quali tutti si riconducono in alcuni paradigmi legali — l'omicidio, la lesione, la rapina, e via — ma sono, poi, nell’ambito di questa eguaglianza di natura, profondamente diversi. Profondamente diversi per tante ragioni: profondamente diversi, questi fatti, già nella loro oggettività; nella gravità maggiore o minore del danno che procurano; nella intensità del dolo, cioè della volontà delittuosa; nella graduazione della colpa, cioè nella determinazione della entità delle imprudenze riprovevoli del soggetto nell’ambito della vita sociale.</p><p class="paragraph" data-counter="935" id="p-935">Ecco — e vogliamo aggiungere — questa latitudine, che permette di scegliere nella pena, è legata anche alle condizioni personali del soggetto. Quindi alla persona, al concreto soggetto dei rapporti giuridici penali si ritorna non soltanto quando ci si interroghi se egli sia, o meno, in tali condizioni da meritare soggettivamente la pena, ma ad esso si ritorna quando si voglia graduare tra il massimo ed il minimo la pena.</p><p class="paragraph" data-counter="936" id="p-936">Accanto agli elementi c.d. <em>obiettivi</em> — ai quali ho accennato: il fatto, il dolo, la colpa — esistono anche elementi squisitamente <em>soggettivi</em>, inerenti alla personalità del soggetto, che valgono a dare un <em>orientamento</em> al giudice nell’esercizio estremamente difficile del suo potere discrezionale di applicazione della pena. E infatti, nel nostro ordinamento, senza porre in collegamento questo caso con il caso della incapacità o capacità penale, è detto che nella scelta, come si dice, <em>discrezionale</em> della pena, cioè quella che fa il giudice secondo la sua conoscenza e la sua coscienza, entrano elementi subiettivi, entrano dati della persona che vengono riassunti nella espressione di <em>capacità a delinquere</em>.</p><p class="paragraph" data-counter="937" id="p-937">Peraltro, non è frequente il riferimento del tema della capacità a delinquere al tema, più generale, della capacità penale. Ma io vorrei proprio richiamare, invece, la vostra attenzione su questo punto, perché spesso di questo tema, il più delle volte, si tratta nel capitolo della pena, quando si parla del <em>modo</em> come il giudice deve usare questo grande potere di scelta che la legge gli ha dato e, quindi, assimilando i casi nei quali la scelta della giusta pena avviene sulla base di criteri obiettivi e i casi nei quali la scelta della giusta pena avviene sulla base di criteri soggettivi e personali.</p><p class="paragraph" data-counter="938" id="p-938">E, quindi, io ho cercato, per rendere più chiaro il disegno del fenomeno del diritto penale, di estrarre il tema della capacità a delinquere dal capitolo del <em>modo</em> come usare discrezionalmente della pena, per riportarlo nel tema più vasto della capacità penale, per richiamare l’attenzione sul fatto che esiste una personalità del soggetto, esiste una caratteristica propria del soggetto. Nessun uomo è uguale all’altro, così come nessun fatto delittuoso è uguale all’altro. Quindi vi è un tipico modo di essere della persona influente non sul <em>se</em>, ma sul <em>come</em> della pena, sulla quantità della pena.</p><p class="paragraph" data-counter="939" id="p-939">E questo è legato proprio alla dimensione concreta della personalità. Cioè, fermo restando che si tratta di un soggetto capace, ecco, si tratta di misurare, direi, moralmente e socialmente questo soggetto, per chiarire se la sua responsabilità sia maggiore o minore, se egli meriti una pena maggiore o minore, una punizione maggiore o minore, se egli debba immaginarsi assoggettato ad una maggiore o minore opera di rieducazione attraverso la pena.</p><p class="paragraph" data-counter="940" id="p-940">[Qualche dettaglio daremo ancora nella prossima lezione che sarà, mi pare, venerdì dopo Pasqua, perché mi sembra che le vacanze coprano i due giorni di lunedì e martedì. E spero che voi veniate numerosi e rinfrancati dal vostro studio].</p><h2>166. La determinazione dello “spessore” della capacità del soggetto e il suo concreto modo di essere nella vita morale e nella vita sociale. La rilevanza della suddetta questione ai fini della concreta applicazione della pena<sup><a href="#moronote-38" id="moronote-ref-38">[XXXVIII]</a></sup></h2><p class="paragraph" data-counter="941" id="p-941">[Nelle precedenti lezioni abbiamo introdotto il tema relativo ad una] nuova dimensione della personalità del soggetto. Quindi abbiamo aperto un capitolo che segue quello della capacità penale, sul quale ci eravamo lungamente intrattenuti. Abbiamo così detto, per ricapitolare, che la qualificazione della persona — perché si tratta di una qualificazione della persona, una qualificazione formale e sostanziale — che va sotto il nome di <em>definizione della capacità giuridica del soggetto</em>, tende a stabilire nella personalità del soggetto, nel modo di essere della personalità, l’esistenza delle condizioni perché il soggetto possa essere punito: che egli abbia, in altre parole, quel tanto di umanità, di libertà, di coscienza, che giustifichino una assunzione di responsabilità da parte sua.</p><p class="paragraph" data-counter="942" id="p-942">Ma abbiamo detto che non è questo il solo quesito che si propone. Ci si domanda, non ai fini di stabilire se il soggetto possa e debba essere punito, ma ai fini di stabilire come, in che misura, con quale severità, giusta severità, egli debba essere punito. E allora talvolta si pongono altri interrogativi riguardanti la persona, si pongono altre esigenze relativamente al modo di essere della persona. Queste esigenze che si propongono sono relative alla dimensione, allo spessore della capacità del soggetto: in sostanza, si cerca di sapere che grado di capacità, cioè che grado di umanità, che grado di libertà, che grado di responsabilità abbia il soggetto.</p><p class="paragraph" data-counter="943" id="p-943">Quindi, non è la richiesta minimalistica del <em>se</em> il soggetto possa essere, dal punto di vista della sua personalità, destinatario di norme e, quindi, punito; ci si domanda: come è fatto questo soggetto? Qual è la configurazione della sua umanità, della sua moralità, della sua sensibilità sociale? Perché è evidentemente diversa la condizione, sotto questo profilo, di un soggetto dall’altro.</p><p class="paragraph" data-counter="944" id="p-944">Quindi, partendo dal presupposto che siano tutti — quelli di cui ci occupiamo — soggetti capaci, sui quali insiste la norma e sui quali ricade la responsabilità; questi soggetti, tutti eguali sotto il profilo della capacità giuridica, sono, poi, diversi sotto il profilo di quella che il nostro codice chiama la <em>capacità a delinquere</em>. Cioè, essendo tutti liberi, essendo tutti in possesso delle essenziali qualità dell’uomo, sono umani e liberi in modo diverso: alcuni hanno una personalità più orientata nel senso morale e nel senso della armonia sociale, altri hanno, in concreto, nella loro libertà, una personalità meno sensibile, meno ricca e, quindi, meno suscettibile di essere rimproverata e colpita con la pena. E quindi il giudice — il quale abbia accertato come deve sempre accertare nel soggetto l’esistenza dell’imputabilità, della capacità penale — [il giudice] il quale deve avere accertato se al soggetto possa essere fatto riferimento, ai fini di una responsabilità penale, quando debba applicare in concreto la pena, quando debba stabilire la misura della responsabilità, deve fare un ulteriore riferimento al modo concreto di essere della personalità del soggetto. Deve vedere se egli è più o meno orientato eticamente, più o meno sensibile ai vincoli sociali e deve vederlo in relazione al modo di essere della personalità, così come essa si è formata e si presenta. Quindi, si tratta di esaminare in concreto la personalità del soggetto e [quindi] di passare da quella qualifica formale che abbiamo enunciato come capacità giuridica penale, in tutto simile alla capacità giuridica che presidia la stipulazione di negozi, di contratti e l’attribuzione di diritti e di doveri ai soggetti — [dobbiamo passare da questo tipo di capacità che condiziona un rapporto giuridico e, nel caso nostro, il rapporto penale che noi conosciamo] — ad un’altra capacità inerente al modo concreto di essere del soggetto nella vita morale e nella vita sociale.</p><p class="paragraph" data-counter="945" id="p-945">E a questo modo diverso di essere, a questa dimensione nuova della persona, fa allusione il nostro codice a proposito dell’esercizio, da parte del giudice, del suo potere discrezionale di irrogazione della pena. Cioè è un fatto che il giudice non è un meccanico applicatore della legge, la quale non è monodimensionale, ma gli lascia uno spazio di scelta, uno spazio di scelta ragionevole. E questa scelta della concreta quantità della pena da irrogare, contenuta tra un minimo ed un massimo stabiliti dal legislatore, si riferisce a vari elementi: [a)] si riferisce anche, ovviamente, al dato oggettivo del reato, quindi è corrispettiva alla gravità, maggiore o minore, del reato, cioè alla entità maggiore o minore del danno sociale, della compromissione di interessi sociali nei quali interessi violati si identifica il reato; [b)], si riferisce ai dati soggettivi, cioè alla intensità della cattiva volontà del soggetto, della sua volontà di rottura con l’ordinamento giuridico, ma è legato anche, secondo l’indicazione del codice, al modo di essere del soggetto, a quella che il codice chiama <em>capacità a delinquere</em>: cioè, a quella misura della personalità che logicamente influisce sulla misura della pena la quale non sarà, quindi, determinata soltanto in funzione oggettiva — intendendo per <em>oggettiva</em> l’applicazione fatta in rapporto alla gravità dell’evento delittuoso e all’intensità dei processi di volontà del soggetto — ma anche in termini soggettivi, per il puro e semplice riferimento al tipo di personalità di fronte al quale ci troviamo.</p><p class="paragraph" data-counter="946" id="p-946">Quindi, nessun giudice è esonerato, tra gli altri accertamenti, di compiere anche quest'altro accertamento: quello relativo al <em>modo di essere in concreto della personalità del soggetto</em>. Questo [comporta] — poiché siamo, evidentemente, in sede repressiva, poiché ci occupiamo della applicazione della pena ad un fatto considerato illecito —, [questo comporta] di vedere la tempra morale del soggetto: non la semplice sua libertà di comprendere e di volere, ma il grado della sua maturazione morale, il grado della malvagità — se vogliamo dire così — del suo temperamento; o invece che malvagità, si può considerare anche l’ipotesi di una personalità nella quale il carico della immoralità e della insensibilità sociale sia [invece] leggero. Cioè, accanto a casi che giustificano la severità di una personalità incallita nel vizio, ci sono i casi della delinquenza superficiale, iniziale, che certamente si esplica pericolosamente e merita una reazione, ma tenendo conto che si tratta di una delinquenza non profonda e, quindi, di una personalità nella quale non c’è — o per fortuna non c’è ancora — quello stretto legame tra uomo e male e vocazione antisociale che invece, purtroppo, si riscontra in altre figure di delinquenti.</p><h2>167. I fattori personali rilevanti ai fini del giudizio sulla capacità a delinquere e sulla personalità: a) i motivi a delinquere</h2><p class="paragraph" data-counter="947" id="p-947">Ora, il codice non soltanto ci parla di questa <em>capacità a delinquere</em>, che poi può essere oggetto — lo diremo fra un momento — di qualche diversità di interpretazione, ma ci dice anche quali binari il giudice deve percorrere; attraverso quali vie deve pervenire ad accertare l’esistenza di una determinata capacità a delinquere del soggetto. Evidentemente questi canoni, queste leggi interpretative del modo di essere concreto della personalità, sotto il profilo della sua moralità intrinseca e della sua partecipazione alla vita sociale, sono canoni inerenti alla delineazione della personalità del soggetto.</p><p class="paragraph" data-counter="948" id="p-948">Che cosa viene in evidenza per il nostro legislatore quando si pone ad enunciare i fattori personali dai quali ritrarre un giudizio complessivo sulla personalità? Il primo elemento — voi capite istintivamente qual è la sua importanza — [il primo elemento] riguarda i c.d. <em>motivi a delinquere</em>, e cioè a dire: quello che è passato nella coscienza, diciamo pure nella coscienza morale del soggetto, nella fase formativa del suo atto di volontà, che poi è una volontà delittuosa. Quando si dice <em>motivi a delinquere</em>, evidentemente non si fa riferimento all’atto di volontà come tale (l'omicida, certamente, vuole uccidere); non è, quindi, l’atto di volontà che interessa in questo momento, che di per sé è uguale. In che diventa <em>diverso</em> un atto di volontà dall’altro? Pur tutti indirizzati verso uno stesso fine — la lesione o la uccisione del soggetto — diventano diversi questi atti di volontà in rapporto alle ragioni, alle motivazioni che sospingono il soggetto a volere ed a commettere il delitto. Cioè, che cosa passa dentro il soggetto che poi si esprime nell’atto di volontà? Passano certamente molte cose: è tutto un intrecciarsi di sentimenti, di risentimenti, di ricordi, di prospettazione a venire. C’è questo <em>crogiuolo della volontà</em>: prima di volere per volere, il soggetto pensa ed è scosso dai sentimenti, dalle motivazioni, alcune delle quali lo sospingono verso il delitto e qualificano il delitto.</p><p class="paragraph" data-counter="949" id="p-949">Ora, se noi avessimo tempo di studiare — ma non lo abbiamo — un altro capitolo del diritto penale, cioè quello delle circostanze del reato, troveremmo indicate in modo nominativo, e talvolta in modo generico, dati psicologici inerenti proprio alle motivazioni che sospingono e sostengono la volontà delittuosa. Ci possono essere dei motivi <em>abietti e futili</em> — come li contempla tra le circostanze aggravanti il codice penale, in tema di circostanze — come ci possono essere quelli che vengono chiamati <em>motivi di particolare valore morale e sociale</em>. Gli esempi potrebbero continuare. Dico le due ipotesi estreme: un delitto resta un delitto, una volontà delittuosa resta una volontà delittuosa, ma essa può essere sostenuta, spiegata, con valutazioni di ordine morale e sociale positive, anche se esse sfociano nel fatto aberrante della commissione del reato. Un reato può essere qualificato <em>ad abundantiam</em> nella sua negatività, perché dietro l’atto di volontà illecita, dietro la lesione dell’interesse del soggetto, c’è un mondo morale oscuro, ci sono quei motivi <em>abietti</em>, o semplicemente <em>futili</em>, che stanno a dimostrare la accentuata gravità della violazione della legge penale.</p><p class="paragraph" data-counter="950" id="p-950">Il c.d. <em>motivo di onore</em> — il discusso <em>motivo di onore</em> — certo, nella nostra coscienza sociale non ha certamente più quel valore quasi scriminante che ad esso veniva riconosciuto in momenti nei quali vi era una società diversa e — diciamo pure — con una moralità e con una sensibilità diversa. Ma, anche nell’attuale contesto sociale — che è incomparabilmente diverso per il bene e per il male dal contesto etico-sociale vigente nel nostro Paese alcuni anni o alcuni decenni fa — il motivo di onore certamente qualifica la commissione del reato: non la scusa, non la giustifica, ma la spiega; la spiega nel senso di dare rilievo ad una motivazione che se è anche sfociata indebitamente nel delitto è, tuttavia, qualche cosa in sé di positivo. Il senso dell’onore, il rispetto dell’onore della donna, è certo in sé un fatto positivo: non giustifica un reato, ma certamente lo qualifica.</p><p class="paragraph" data-counter="951" id="p-951">Ecco, quindi, il primo dato sul quale siamo chiamati a riflettere: il mondo interiore del soggetto, tutto quello che è passato nella sua coscienza ed ha preparato la commissione del reato e l’ha giustificato, l’ha sospinto, perché è il motivo che spiega perché si vuole. Non si vuole semplicemente uccidere: si vuole per una certa ragione, quindi per raggiungere una finalità.</p><h2>168. (...Segue) b) Il carattere del reo</h2><p class="paragraph" data-counter="952" id="p-952">E poi si parla, secondo la legge, del <em>carattere del reo</em>. Credo non sia da intendere in senso <em>naturalistico</em>, cioè come una sorta di costituzione fisica, un dato biologico, fisso e immutabile. Non mi pare che il legislatore, accennando alla necessità di indagare oltre che sui <em>motivi a delinquere</em>, sul <em>carattere del reo</em>, voglia riportarci alla sua personalità fisica: vuole riportarci alla sua personalità morale, ancora una volta, così come essa si è formata, così come essa si è stratificata nel volgere della vita. Perché il carattere — sulla base, certo, di alcune spinte proprie di ciascuna personalità, di alcuni dati di fondo di temperamento — [ma il carattere] che è il contrassegno della personalità, è il volto della persona, il volto morale, la fisionomia morale della persona, è quello che noi abbiamo formato in noi, abbiamo, per così dire, consolidato. Abbiamo respinto, corretto certe spinte, o le abbiamo, invece, lasciate operare queste spinte che venivano dalla nostra costituzione e abbiamo lavorato, abbiamo costruito noi stessi, costruito intorno a noi stessi, costruito <em>noi stessi</em>.</p><p class="paragraph" data-counter="953" id="p-953">Quindi, entro certi limiti, il carattere è la creazione della personalità: non in assoluto, perché vi sono — dicevo — elementi di fondo che tendono a condizionare la personalità, ma intorno a questi vi è una <em>vibrazione della persona</em>, vi è un suo processo di formazione, nella quale entrano momenti di volontà, momenti di contenimento, momenti di correzione, momenti di esaltazione di certe spinte, fino a che si costruisca questa fisionomia dell’uomo, direi, questa <em>costante</em> della persona che è il suo carattere, cioè il suo modo, ormai abituale, consolidato, di reagire alle cose, alle sollecitazioni. i</p><p class="paragraph" data-counter="954" id="p-954">E quali sollecitazioni si presentano dinanzi a noi? Si presentano le sollecitazioni che il soggetto ha verso la commissione di un delitto. Si tratta di vedere quali reali resistenze possa opporre il temperamento, il modo di essere, la struttura tipica del soggetto che si esprime nel suo carattere. Quindi, capire qual è il modo di essere, il carattere del soggetto, ci dà modo di comprendere e di misurare il dramma costituito dalla decisione delittuosa di un soggetto, caratterizzato in un certo modo: un soggetto che ha un certo carattere, un certo modo di reagire, soggetto che si è costruito in un certo modo per operare nella vita, per resistere nella vita, per reagire nella vita, per scegliere nella vita.</p><h2>169. (...Segue) c) L’indagine intorno al passato del soggetto. I precedenti giudiziari e penali e la rilevanza del comportamento antecedente e successivo alla commissione del reato</h2><p class="paragraph" data-counter="955" id="p-955">Ecco un altro elemento importante: certamente questi due che abbiamo fin qui citato — i motivi a delinquere e il carattere del reo — sono posti nella prima linea dalla legge. [Domanda di uno studente: “<em>Ma la capacità a delinquere rientra nei caratteri del reo? C'è un rapporto?</em>”. Risposta: “<em>In un certo senso si può dire che rientri. È il modo di essere del reo, modo concreto di essere del reo: non la semplice capacità e libertà, ma il suo modo concreto di essere — che è appunto quello che stiamo dicendo — le sue motivazioni psicologiche, il suo carattere concreto</em>”].</p><p class="paragraph" data-counter="956" id="p-956">Ma gli elementi che vengono dopo sono anch'essi importanti, anche se sono leggermente meno significativi di questi primi, sui quali sin qui ci siamo soffermati. Essi riguardano una indagine, emergono, per meglio dire, da una indagine intorno al passato del soggetto, cioè si tratta di vedere, sì, l’uomo delinquente dinanzi a noi, l’uomo con le sue caratteristiche dinanzi a noi, con il suo carattere dinanzi a noi: ma qual è la sua storia, che cosa è stata la sua vita passata? Qui entrano vari elementi. La legge richiede che si indaghi sui precedenti giudiziari in generale — cioè, a dire, prima che sui precedenti penali, sui precedenti giudiziari, cioè tutte le esperienze che il soggetto ha fatto entrando in comunicazione con il diritto, anche in campo diverso da quello penale — ma poi, soprattutto, i precedenti penali, come si è comportato in passato.</p><p class="paragraph" data-counter="957" id="p-957">Ecco come si ricostruisce la storia del soggetto e si cerca di cogliere la sua personalità, il suo carattere. Ha avuto a che fare in passato con la legge penale? Poi vedremo che esiste una specifica caratterizzazione del soggetto a fine repressivo, ed è la <em>recidiva</em>, che è un fatto specifico che il giudice una volta <em>doveva</em> e ora <em>può</em> prendere in considerazione. Ma, in generale, anche al di là delle ipotesi di recidiva, importa questa storia <em>ante acta</em> del soggetto, la storia dei suoi rapporti con il diritto penale. Quindi, che il soggetto sia al primo atto di rottura con la legge penale, o che questa rottura si sia consumata una o più volte in precedenza, questo fa differenza e concorre a dirci qual è in concreto il carattere, in senso largo, del soggetto.</p><p class="paragraph" data-counter="958" id="p-958">E, continuando nella storia del soggetto, c’è il suo modo di comportarsi, cioè c’è Il suo modo rivelatore di reagire nel momento nel quale egli ha commesso il reato e nel periodo successivo. Voi capite bene come sia rivelatore della personalità l’atteggiamento che il soggetto ha tenuto nel momento del reato: se il suo è stato un atteggiamento emotivo, un atteggiamento timido — pur nella drammatica bravata del reato — un comportamento incerto o un comportamento sicuro, sprezzante.</p><p class="paragraph" data-counter="959" id="p-959">Quindi, il modo di comportarsi del soggetto, se egli sia stato o meno turbato da quello che ha fatto; se quel che ha fatto gli appariva in qualche modo estraneo ed imposto o, invece, veramente scaturiva dalla sua coscienza, liberamente; dalla sua decisione, freddamente: ecco che questo fa differenza. La <em>freddezza</em> nel delinquere o la <em>emotività</em>, il temere, nell’atto stesso in cui si delinque, sono due indicatori estremamente importanti della personalità del soggetto. E a questo si lega quello che il soggetto fa dopo aver commesso il reato: il modo come egli si comporta nel corso delle indagini, il modo come si comporta in carcere, nell’interrogatorio. Può essere, ancora una volta, un modo sprezzante, come se il soggetto respingesse, come una cosa che non lo riguarda, quello che ha compiuto rompendo l’ordine sociale ed umano. O, invece, può essere che il soggetto ritorni in sé, manifesti turbamento, si riveli come il delinquente occasionale, che fu travolto da una passione, da un interesse, ma senza che fosse entrata in profondità in lui quella che chiamiamo la “delinquenza”.</p><h2>170. (...Segue) d) L’ambiente familiare e sociale</h2><p class="paragraph" data-counter="960" id="p-960">E poi ci sono altri elementi ancora — vedete come la casistica è vasta — e questi ci portano a concentrare la nostra attenzione non più sul soggetto in sé, sui motivi a delinquere, sul carattere, sulla vita precedente e contemporanea alla commissione del reato, ma ci richiamano all’ambiente familiare e sociale nel quale il soggetto è vissuto, nel quale ha maturato, per così dire, la sua personalità. Spesso può essere una parola impropria e falsa questa del <em>maturare la personalità</em> in un certo ambiente: in certi ambienti si matura effettivamente la personalità; in molti ambienti non si matura la personalità. In molti ambienti familiari e sociali il soggetto si trova abbandonato a se stesso, se non addirittura deviato, impoverito, nel processo della sua formazione, dal dato esterno nel quale vive, dall’ambiente di cui parla la legge, cioè dal complesso delle persone collocate nei luoghi che compongono la prima società, il primo luogo di scambio di esperienze per la persona.</p><p class="paragraph" data-counter="961" id="p-961">Ed è la famiglia, con riferimento soprattutto, evidentemente, al crescere di un giovane che si affaccia alla vita, che può essere aiutato o, invece, può essere drammaticamente deviato dalla presenza in una famiglia di un certo tipo; fenomeno che si riscontra in modo pressoché costante nei giovani delinquenti, nei disadattati, ma può riflettersi molto più in là nella vita, nella ripetizione delle attività delittuose, che spesso suole essere la caratteristica di queste personalità. E, del resto, c’è un’influenza dell’ambiente familiare non soltanto nel crescere, nel formarsi della personalità, ma anche nel vivere del soggetto, nel consolidarsi della personalità.</p><p class="paragraph" data-counter="962" id="p-962">Una famiglia disunita, non coadiuvante, certamente non è sostegno contro il male, contro la rottura con la società, come può esserlo — anche se i casi sono rari — una famiglia unita, che abbia capacità di associare a sé, sostenere la persona di cui si tratta.</p><p class="paragraph" data-counter="963" id="p-963">E poi si parla dell’ambiente sociale, nel senso più vasto; e qui viene in evidenza la società sulla quale, forse, è diventato un po’ di comodo — o, perlomeno, di uso comune — riversare tutte le responsabilità, quasi che non vi fosse una libertà di scelta, una personalità responsabile del soggetto. Certamente io non potrei accettare l’idea che ogni colpa è una <em>colpa sociale</em>, che qualsiasi deviazione dall’ordine collettivo nella quale incorra il soggetto sia dovuta, direi, alla pressione irresistibile di fattori sociali, alla mancanza di capacità di guida di una società o, addirittura, ad una spinta positiva che da ingiustizie sociali derivano per l’attività di chi delinque. Io questo non lo credo. Ma, detto questo, non potrei credere — come invece credo — alla influenza positiva o negativa di un certo ambiente sociale, di un certo modo di acclimatazione dell’uomo nel contesto delle persone a lui più vicine, senza credere al tempo stesso ad una certa, notevole — anche se non decisiva — influenza della più vasta società, del più vasto contesto nel quale il soggetto è inserito.</p><p class="paragraph" data-counter="964" id="p-964">Quindi, c’è un <em>peso</em> che il giudice misurerà, proprio perché egli deve stabilire il grado di influenza dell’ambiente sul soggetto. C'è una influenza, in un grado da stabilire, ma c’è certamente un'influenza dell’ambiente sociale: positiva in alcuni casi, negativa in altri e, diciamo, il più delle volte negativa, se una parte almeno della delinquenza viene da ambienti sociali sacrificati; ambienti sociali caratterizzati da tensioni; ambienti sociali non capaci di orientare positivamente, ma capaci, invece, di introdurre delle spinte involutive nella condotta del soggetto.</p><p class="paragraph" data-counter="965" id="p-965">Questo è, complessivamente, il panorama: della personalità concreta del soggetto, quello che è il concreto modo di essere del reo, e questo deve essere tenuto in conto: di fronte alla figura del soggetto capace, astrattamente capace, c’è la figura [interruzione della registrazione]...</p><h2>171. Conclusioni sul tema della capacità a delinquere: a) il diritto penale “delle azioni” non esime dal dare spazio alla considerazione specifica del soggetto; b) la ‘“fisionomia” del soggetto come criterio (anche se complementare) ricco di significato per la determinazione della reazione sociale in difesa dei fondamentali beni giuridici; c) la conseguente rilevanza della personalità morale del soggetto ai fini della valutazione della repressione penale<sup><a href="#moronote-39" id="moronote-ref-39">[XXXIX]</a></sup></h2><p class="paragraph" data-counter="966" id="p-966">[Con la lezione di oggi vorrei] concludere il tema della <em>capacità a delinquere</em>.</p><p class="paragraph" data-counter="967" id="p-967">È evidente che questo istituto a suo tempo costituiva una innovazione nel nostro sistema penale: si configura una rilevanza del soggetto ai fini della valutazione della responsabilità penale. Cioè il soggetto, in quanto tale, diventa rilevante, diventa un criterio, esso pure, per la determinazione della pena, per la reazione dell’ordinamento giuridico.</p><p class="paragraph" data-counter="968" id="p-968">È, in definitiva, una valutazione etico-giuridica che si fa della persona.</p><p class="paragraph" data-counter="969" id="p-969">Sicché, tenendo conto del peso che assume il modo di essere della persona, della sua capacità di delinquere, nell’esercizio del potere discrezionale del giudice nell’applicazione della pena, si può dire che con la sanzione penale, non si colpisce solo un fatto, non si colpisce solo un episodio della vita della persona, ma in un certo senso si colpisce la persona stessa.</p><p class="paragraph" data-counter="970" id="p-970">Intendiamoci, nei limiti entro i quali può essere assunta questa considerazione. Certamente, questi rilievi non possono indurre a cambiare la struttura di fondo del nostro sistema penale che resta un sistema di reati considerati come fatti punibili e la pena è, in prima linea, la risposta della società ad un fatto delittuoso. Quindi non possiamo immaginare un sistema penale personalizzato al punto che si possa considerare destinatario della pena il soggetto come tale, a prescindere dal contenuto concreto dell’azione che egli ha posto in essere e che deve essere misurata, pesata, valutata nel suo contenuto antisociale e immorale. Ma tener fermo il dato di un diritto penale delle azioni, dei reati, non esime dal dare quello spazio che è giusto dare alla considerazione specifica del soggetto.</p><p class="paragraph" data-counter="971" id="p-971">Quindi diremo che si punisce per l’azione compiuta e nei limiti dell’azione compiuta ma, raggiungendo la pena un soggetto, non lo raggiunge esclusivamente attraverso l’azione delittuosa che il soggetto ha compiuto, ma lo raggiunge guardando anche alla fisionomia, guardando anche alla configurazione del soggetto. È un criterio quantomeno complementare, di una complementarietà ricca di significati; quindi è almeno un criterio complementare di determinazione della reazione sociale per la difesa dei fondamentali beni giuridici. E, quindi, dietro il reato resta sempre il soggetto.</p><p class="paragraph" data-counter="972" id="p-972">Il destinatario della pena è il soggetto, non manifestato esclusivamente attraverso il reato compiuto, ma guardato in qualche modo per quello che egli è, alla luce degli elementi rivelatori della sua personalità morale che abbiamo enunciato nella lezione precedente.</p><p class="paragraph" data-counter="973" id="p-973">Si tratta, appunto, di dati relativi alla personalità morale del soggetto, al suo livello di moralità, al suo livello di socialità. E quindi la pena è certamente commisurata alla struttura eticosociale del soggetto. Partendo dal reato si passa, tuttavia, attraverso il soggetto.</p><p class="paragraph" data-counter="974" id="p-974">Questo per quanto riguarda una considerazione del soggetto ai fini della repressione penale che, come sapete, è il primo modo di agire o di reagire della società a difesa dei beni giuridici che devono essere protetti.</p><p class="paragraph" data-counter="975" id="p-975">Quando siamo di fronte ad un fatto delittuoso addebitale ad un soggetto capace di intendere e di volere, quindi penalmente capace, la reazione si esplica passando per il binario dell’azione delittuosa, misurata nella sua entità, ma passando anche per il binario della personalità del soggetto guardato nella sua personalità etico-sociale. Quindi, quello che viene in considerazione ai fini della repressione è la personalità morale del soggetto. È la personalità del soggetto come soggetto responsabile in proprio per le cattive scelte, per le scelte antisociali che egli compie commettendo il reato.</p><h2>SEZIONE SECONDA</h2><h2>I soggetti destinatari<sup><a href="#curatornote-8" id="curatornote-ref-8">[8]</a></sup> della norma penale. I reati propri</h2><p class="paragraph" data-counter="976" id="p-976">Sommario: 172. La rilevanza dell’indagine sulla personalità del soggetto pericoloso ai fini della difesa dei beni giuridici della società. - 173. I giudizi sulla personalità del soggetto: <em>capacità a delinquere </em>e <em>pericolosità</em>. - 174. I dati di carattere soggettivo e oggettivo che influenzano la “traiettoria” della norma. I soggetti “validi” destinatari della norma e i soggetti “non validi” destinatari della norma. - 175. Il significato dell’espressione “chiunque” contenuta nella norma penale. La regola del <em>riferimento universale del diritto</em>. - 176. I reati propri. - 177. Cenni sulla cooperazione delittuosa.</p><h2>172. La rilevanza dell’indagine sulla personalità del soggetto pericoloso ai fini della difesa dei beni giuridici della società.</h2><p class="paragraph" data-counter="977" id="p-977">Ma sapete che vi è tutto un altro grande capitolo, che è un altro grande comparto del diritto penale. Ed è quello della prevenzione, la quale è orientata — ed è comprensibile — in modo ancora più deciso nei confronti del soggetto che appaia pericoloso e del quale si debbano prevenire azioni di rottura dell’ordine sociale. Quindi è comprensibile che la personalità del soggetto emerga non soltanto quando serve per illuminare l’azione delittuosa e misurare la giusta pena, ma emerga anche — e in un certo senso di più — quando si tratta di accertare qual è, chi è, com'è il soggetto che nella sua struttura personale reca in sé delle minacce rilevanti per l’ordinamento sociale.</p><p class="paragraph" data-counter="978" id="p-978">Quindi l’indagine sulla personalità è un dato costante nell’azione di difesa dei beni giuridici della società, sia che questa difesa si estrinsechi attraverso la repressione per fatti di cui il soggetto assume la responsabilità morale, sia che si esplichi nella cura, nella <em>disintossicazione</em> del soggetto pericoloso dal quale provengono delle minacce per la integrità dei beni giuridici.</p><p class="paragraph" data-counter="979" id="p-979">E allora si capisce che, dalle indicazioni contenute nell’art. 133 del codice penale, e delle quali vi ho parlato nella lezione precedente, si traggano anche degli elementi illuminanti per quella che potremmo dire la personalità obiettivamente criminale del soggetto, per quanto riguarda, cioè, la sua pericolosità sociale. Infatti, il nostro codice prevede, appunto, due modi di considerare la personalità: il modo attinente al suo momento repressivo — quando la personalità del soggetto è giudicata alla stregua di un criterio morale — e la personalità del soggetto dal quale obiettivamente derivano delle minacce di attacco ai beni giuridici. Ed è una valutazione che non si fa sulla base di un metro morale, perché dal soggetto pericoloso, socialmente pericoloso, ci si deve difendere, umanamente, razionalmente, attraverso un lavoro di riedificazione del ruolo sociale, ma senza che ciò comporti un giudizio di carattere morale sulla persona.</p><p class="paragraph" data-counter="980" id="p-980">Il soggetto pericoloso — anche il più pericoloso — non è il destinatario di un rimprovero sociale: è la ragione di un allarme della società che ha un seguito e il seguito è, appunto, l’applicazione di misure correttive, di misure di sicurezza, per disinnescare questa <em>pericolosa bomba</em> che potrebbe colpire la società, ma senza che ciò comporti un giudizio morale. Quindi, quando diciamo che il giudice commisura la pena sulla base della capacità a delinquere, diciamo che il giudice compie, in sostanza, un giudizio morale e rimprovera il soggetto per l’azione compiuta e, in certo modo, lo rimprovera per quello che egli è, al di là dell’azione compiuta, per la sua personalità morale.</p><p class="paragraph" data-counter="981" id="p-981">Quando, invece, il giudice applica una misura di sicurezza ad un soggetto pericoloso, è in istato di allarme, è certamente preoccupato di fronte al rischio che una personalità così conformata comporta per la società; ma non c’è in lui un rimprovero, perché la condizione di pericolosità è un dato obiettivo, non è l’espressione della cattiva volontà del soggetto, della cattiva conduzione della sua vita: è un dato puramente obiettivo.</p><h2>173. I giudizi sulla personalità del soggetto: capacità a delinquere e pericolosità</h2><p class="paragraph" data-counter="982" id="p-982">Ora, dagli stessi elementi il nostro codice ritrae i criteri per la valutazione della personalità morale del soggetto — <em>capacità a delinquere</em> — e della sua <em>pericolosità</em>. E come potrebbe essere altrimenti? Se la personalità è certamente unitaria — si tratti di misurare il grado di antisocialità e immoralità del soggetto, o si tratti di determinare la sua obiettiva pericolosità per l’ordinamento —, a che cosa si può attingere se non agli elementi caratterizzanti per la personalità, a quelli che abbiamo indicato? I moventi del delitto, il carattere del reo, i precedenti penali e giudiziali, la condotta tenuta durante e dopo la commissione del reato, l’ambiente familiare e sociale: sono desunti, appunto, da questi elementi i dati della personalità. Ma questi dati, una volta venuti alla luce, servono distintamente o a definire la <em>capacità a delinquere</em> (giudizio morale sul soggetto), o la <em>pericolosità</em> (giudizio obiettivo sul soggetto, privo di connotazioni morali, privo di senso di rimprovero, anche se carico di allarme sociale).</p><p class="paragraph" data-counter="983" id="p-983">Quindi la identità della fonte, la personalità del soggetto, così come l’abbiamo descritta, non ci fa concludere che <em>capacità a delinquere</em> e <em>pericolosità</em> <em>criminale</em> sono la stessa cosa. Si desumono dagli stessi elementi, dagli stessi dati della personalità, ma determinano giudizi diversi e servono, questi dati, a differenziate finalità dell’ordinamento: o attinenti alla repressione, alla giusta repressione, alla repressione <em>adeguata</em> alla personalità del soggetto, o attinenti alla prevenzione dei reati mediante la cura della pericolosità del soggetto.</p><p class="paragraph" data-counter="984" id="p-984">Quindi la prima qualifica — <em>capacità a delinquere</em> — è legata al reato commesso e il reo è la figura che sta dietro il reato commesso ed è poi il destinatario della pena. O si tratta di <em>pericolosità</em>, e allora è soprattutto orientata verso l'avvenire, non verso i reati commessi, anche se la pericolosità si stabilisce [anche]</p><p class="paragraph" data-counter="985" id="p-985">dal reato commesso; ma la mira è diversa e riguarda l'avvenire, riguarda la prevenzione dei fatti.</p><h2>174. I dati di carattere soggettivo e oggettivo che influenzano la “traiettoria” della norma. I soggetti ‘validi’ destinatari della norma e i soggetti “non validi” destinatari della norma</h2><p class="paragraph" data-counter="986" id="p-986">Vorrei a questo punto fare una piccola deviazione, sempre in tema di rilevanza del soggetto, nell’ambito del diritto penale. Fin qui noi abbiamo considerato essenzialmente il soggetto capace. Cioè, ci siamo proposti il quesito circa la idoneità e le condizioni di idoneità del soggetto per ricevere una norma penale, per farla propria, traducendola in un obbligo personale del soggetto, per rispetto di alcuni dati, di alcuni beni giuridici. E abbiamo detto che tutto il funzionamento del sistema del diritto penale è legato a questo dinamismo della norma: il diritto penale vive nella misura nella quale la norma si indirizza ad un soggetto che la riceve, che la può ricevere, che la fa propria, che ne ritrae un obbligo giuridico. Quindi il punto fondamentale è in quel “può” riceverla di cui ho parlato.</p><p class="paragraph" data-counter="987" id="p-987">E sappiamo ormai che esistono dei validi destinatari della norma, cioè persone alle quali la norma può essere indirizzata, alle quali la norma può giungere, persone che recepiscono questa norma, la recepiscono, la possono recepire e la fanno propria traducendola in un obbligo. E vi sono invece persone alle quali la norma penale non riesce a giungere, persone nelle quali la norma penale non riesce a penetrare, persone che costituiscono come un muro contro il quale si infrange, diventando vana la attitudine normativa della legge penale.</p><p class="paragraph" data-counter="988" id="p-988">E con ciò non faccio riferimento, evidentemente, alla buona o non buona accoglienza che il soggetto possa fare della norma penale; non mi riferisco alla buona disponibilità del soggetto di eseguire il comando della norma e, quindi, di attuare con volonterosa collaborazione l’esigenza di ordine sociale contenuta nell’ordinamento giuridico: mi riferisco ad un dato obiettivo, cioè alla condizione personale del soggetto.</p><p class="paragraph" data-counter="989" id="p-989">Vi sono soggetti ben disposti o non ben disposti, che evidentemente non sono in grado di ricevere la norma, di metterla effettivamente in movimento, diventandone gli strumenti operativi, con l’accogliere l’obbligo giuridico che dalla legge deriva.</p><p class="paragraph" data-counter="990" id="p-990">Vi sono altri che invece sono in condizioni di ricevere questo comando della norma, e sappiamo che la distinzione è legata alle <em>condizioni personali</em> del soggetto, al modo di essere della sua personalità. Cioè, che la norma giunga o non giunga al bersaglio dipende dal modo di essere dei soggetti e noi sappiamo — non vi è bisogno di ripeterlo — che vi sono soggetti minori, infermi, ubriachi, intossicati, sordomuti i quali non hanno in sé le caratteristiche tali da ricevere, acquisire la norma traducendola in un consapevole orientamento di vita del soggetto.</p><p class="paragraph" data-counter="991" id="p-991">Quindi fino a questo momento noi vediamo che la distinzione tra soggetti che ricevono e soggetti che non ricevono la norma, tra validi destinatari e non validi destinatari, è una ragione di carattere squisitamente soggettivo; attiene al modo di essere personale dei soggetti, non attiene al loro stato sociale; attiene al modo di essere della loro personalità; attiene alla loro maturità, che li faccia abbastanza consapevoli; attiene alla loro normalità; alla loro sanità, che li faccia capaci di ricevere una sollecitazione etico-giuridica: quindi un fatto di carattere <em>squisitamente personale</em>.</p><p class="paragraph" data-counter="992" id="p-992">Ma se noi riflettiamo un momento, ci accorgiamo che accanto a delle ragioni di carattere personale inerenti, direi, alla crescita ed alla normalità della persona, cioè al pieno possesso dei requisiti dell’uomo che influenza la traiettoria dalla norma al soggetto, vi sono altre ragioni, vi sono altri dati, di carattere non più squisitamente soggettivo — maturità e sanità del soggetto — ma dati di carattere oggettivo, di carattere sociale che sono influenti ai fini della destinazione della norma penale e della ricezione di essa norma da parte del soggetto.</p><h2>175. Il significato dell’espressione “chiunque” contenuta nella norma penale. La regola del riferimento universale del diritto</h2><p class="paragraph" data-counter="993" id="p-993">Ora, se noi guardiamo le leggi penali, ebbene vediamo che la gran parte di esse, nel descrivere il reato, nel descrivere cioè il comportamento alla cui realizzazione segue la pena, usano l’espressione “chiunque”. La gran parte delle leggi penali si apre con l’espressione “chiunque”: “chiunque” commetta omicidio, lesione, furto, è punito in un certo modo. E quindi non vi è dubbio che nella generalità dei casi non vi è alcuna differenziazione, alcuna discriminazione di carattere sociale per quanto riguarda il ricevere e far propria, traducendola in un obbligo, la legge penale. Quando si dice “chiunque” si dice qualsiasi soggetto, ovviamente esclusi ad altro titolo i soggetti personalmente incapaci cioè i soggetti che non hanno la maturità e la normalità di vita.</p><p class="paragraph" data-counter="994" id="p-994">Ma a parte questa considerazione, di regola la norma si indirizza, e possiamo dire che si indirizza a tutti perché tutti i soggetti sono nella condizione di attaccare o di difendere i beni giuridici. Razionalmente, ragionevolmente a chi la legge penale si può indirizzare? Ovviamente, sempre che si tratti di persona capace di comprendere e di assumere l’obbligo della norma, si può rivolgere a quei soggetti i quali hanno l’accesso, i quali sono vicini, i quali, in certo senso, dispongono dei beni giuridici che l’ordinamento intende tutelare. E, quindi, se si tratta di un omicidio, a chi è data la possibilità di uccidere? Evidentemente a tutti i soggetti i quali abbiano comunque la possibilità di accesso alla persona che si vorrebbe sopprimere, in contraddizione con le esigenze dell’ordinamento.</p><p class="paragraph" data-counter="995" id="p-995">E quindi la regola è, appunto, il <em>riferimento universale del diritto</em>. Quindi, non solo “chiunque” commette il reato, ma chiunque egli sia, quale che sia il suo stato sociale, [chiunque egli sia] a lui si indirizza la norma penale, creando un obbligo della persona. E perché su quella persona ricade quell’obbligo? Perché da quella persona, di fronte alla quale si aprono i beni giuridici, può venire una reale minaccia alla integrità dei beni, tanto che l’ordinamento dà l’al indirizzando le sue norme ai soggetti, a tutti coloro che sono nella possibilità di raggiungere la lesione degli interessi e dei beni giuridici.</p><h2>176. I reati propri</h2><p class="paragraph" data-counter="996" id="p-996">Vi sono però, nella vita sociale, alcuni beni i quali non sono aperti a tutti; alcuni beni per i quali la chiave della loro integrità o della loro violazione è nelle mani di alcuni soggetti soltanto e non di altri; è nelle mani di alcuni soggetti i quali abbiano una certa struttura sociale, e non invece nelle mani di altri che abbiano una diversa struttura sociale, un diverso modo di partecipare alla vita sociale. Quindi, alcuni <em>possono</em> colpire i beni giuridici ed altri <em>non possono</em>, a seconda della natura dei beni. Si tratta della vita, si tratta della integrità, si tratta della integrità patrimoniale? Ecco, qui tutti i soggetti sono in condizioni di colpire, e quindi tutti i soggetti sono investiti in modo universale dalla norma giuridica che crea per essi degli obblighi.</p><p class="paragraph" data-counter="997" id="p-997">Ma pensiamo agli interessi, alcuni interessi della Pubblica Amministrazione. Pensiamo alla cattiva gestione del denaro pubblico: normalmente ciò può avvenire soltanto da parte di coloro che abbiano la chiave per giungere a quei beni. Non vi è una disponibilità generale dei beni della Pubblica Amministrazione, ma vi sono alcuni casi nei quali questi beni sono solo nelle mani di soggetti investiti di un particolare <em>status</em> sociale, di un particolare modo di essere, di una particolare competenza e quindi forniti di una particolare possibilità.</p><p class="paragraph" data-counter="998" id="p-998">E quindi voi vedrete che, a differenza della quasi generalità delle leggi penali le quali cominciano con l’espressione “chiunque” — il che vuol dire che tutti sono destinatari della norma, tutti la possono accettare, tutti la possono violare, tutti possono colpire i beni giuridici che sono aperti a tutti —, vi sono leggi penali che cominciano con una espressione limitativa e invece di dire “chiunque” si dice: il “pubblico ufficiale il quale abbia fatto questo o quest'altro, abbia così disposto...”.</p><p class="paragraph" data-counter="999" id="p-999">Pensate ai reati di carattere militare: qual è il soggetto che può sottrarsi all’obbligo di presentarsi alle armi o di permanere in servizio, o di osservare o meno alcune regole di disciplina o di gerarchia? Questi comandi non sono rivolti a tutti i soggetti. Sarebbe assurdo dire: “chiunque si sottrae al dovere militare”. No, è solo il militare, cioè un soggetto ben definito, con uno <em>status</em> sociale particolare, che ha l’accesso a questi beni.</p><p class="paragraph" data-counter="1000" id="p-1000">Pericoli al bene della fedeltà patrimoniale dell’amministrazione, o alla integrità della organizzazione militare: pericoli di questo genere non possono venire da tutti i cittadini, da coloro che sono fuori dal meccanismo istituzionale, da coloro che non hanno la <em>chiave</em> per penetrare dove questi beni sono difesi e difesi nell’ambito di una particolare organizzazione. Vi sono solo alcuni cittadini, vi sono solo alcuni soggetti che possono entrare e che possono colpire: gli altri non possono entrare e non possono colpire.</p><p class="paragraph" data-counter="1001" id="p-1001">Ed allora perché la legge dovrebbe rivolgersi a soggetti che non hanno in mano la chiave, che non sono propriamente protagonisti nella situazione? Come sarebbe assurdo ed incivile insistere nell’inviare la norma penale generatrice di obblighi al soggetto minore o al soggetto malato. Non si indirizza la norma a questi soggetti: sarebbe vano perché essi non la possono ricevere per ragioni morali, per ragioni di personalità. Così non si invia <em>irragionevolmente</em> la norma penale verso un destinatario che non ha la possibilità sociale né di colpire, né di difendere i beni della vita sociale dei quali l’ordinamento, giustamente, si preoccupa.</p><p class="paragraph" data-counter="1002" id="p-1002">Ed ecco come vengono avanti questi “reati speciali” o “propri”, come si chiamano. E vorrei dire come vengono avanti questi “soggetti specifici”, questi “soggetti propri”. Questi soggetti, cioè, i quali hanno una condizione sociale particolare che li mette in condizioni di disporre dei beni giuridici e ai quali, quindi, ragionevolmente, la norma obbligante si deve rivolgere per evitare che essi abusino del potere che essi hanno nelle mani e che non è nelle mani di altri.</p><p class="paragraph" data-counter="1003" id="p-1003">Ecco, quindi, un’altra partizione; ecco quindi l’individuazione di un altro settore di soggetti che potremmo dire incapaci, ma non lo diciamo per non creare equivoci con la categoria della <em>incapacità</em> che noi abbiamo descritto come la categoria che prende in considerazione il modo di essere personale del soggetto, la sua maturità e normalità. Ma l’effetto è, in definitiva, anche il risultato: anche qui, cioè, vi sono soggetti ai quali alcune norme non si indirizzano, per una ragione di razionalità, perché sono soggetti estranei al gioco degli interessi dei quali si tratta.</p><p class="paragraph" data-counter="1004" id="p-1004">Ecco però che potrebbero, questi soggetti, entrare anche loro nel gioco. E perché ciò sia, basta che la chiave detenuta dal soggetto particolarmente qualificato sia in qualche modo ceduta, messa a disposizione del soggetto non qualificato.</p><p class="paragraph" data-counter="1005" id="p-1005">E questo può avvenire nella forma del <em>concorso</em>, della compartecipazione nella commissione del reato.</p><h2>177. Cenni sulla cooperazione delittuosa</h2><p class="paragraph" data-counter="1006" id="p-1006">Un capitolo del diritto penale che noi, per ragioni di brevità non possiamo trattare ma di cui voi intuite l’importanza, è lo studio, della <em>cooperazione delittuosa</em>, del fatto del confluire, del convergere di più volontà e di più attività, anche diverse tra loro, per la comune, concordata commissione di un reato. E allora può darsi che vi sia un soggetto estraneo alla Pubblica Amministrazione che aiuti, che compia una istigazione, che compia una cooperazione, che compia un favoreggiamento nei confronti del pubblico ufficiale al quale la norma si indirizza; come può esservi qualcuno che aiuti il militare a sottrarsi ai doveri esclusivi che ad esso come militare competono. Quindi, anche in questo caso, qualcuno che è fuori del luogo dove sono in gioco gli interessi, vi è introdotto di soppiatto dal soggetto qualificato e viene, in certo senso, impropriamente qualificato a sua volta e diventa per il suo intervento cooperativo che lo lega ad una attività realizzatrice altrui, egli stesso un soggetto che può attaccare i beni giuridici. Non è più estraneo, non è più lontano, non è più incapace, ma diventa invece vicino, diventa <em>intraneo</em>, diventa capace, perché egli collabora con un soggetto che ha le qualifiche e che gli dà, gli conferisce quella cooperazione e questa possibilità.</p><p class="paragraph" data-counter="1007" id="p-1007">[E quindi] in questa forma, nella forma della compartecipazione, tutti i soggetti possono ancora una volta diventare destinatari della norma penale (nella forma della cooperazione). Quindi, in un certo senso, da questo punto di vista, chiunque può commettere il reato, quale che sia la sua posizione sociale.</p><p>[Ci vediamo domani]</p><h2>CAPITOLO SEDICESIMO</h2><h2>LA REITERAZIONE CRIMINOSA</h2><h2>SEZIONE PRIMA</h2><h2>Generalità</h2><p class="paragraph" data-counter="1008" id="p-1008">Sommario: 178. Premesse sul tema. - 179. La commisurazione della pena tra minimo e massimo in relazione al passato del reo. - 180. L’oggetto della valutazione negativa: l’episodio criminoso e la “struttura” etico-sociale del soggetto.</p><h2>178. Premesse sul tema<sup><a href="#moronote-40" id="moronote-ref-40">[XL]</a></sup></h2><p class="paragraph" data-counter="1009" id="p-1009">[Nella lezione di ieri abbiamo esaminato...] le indicazioni sul soggetto di diritto penale. Fin qui abbiamo visto i diversi modi di manifestazione e, in particolare, quelli che tendono alla capacità, alla personalità morale del soggetto, oltre che quelle alle quali abbiamo accennato ieri che attengono, invece che alla persona in sé considerata del soggetto, alla sua posizione nella vita sociale, a quella vicinanza, quell’accesso, quella possibilità di accesso ai beni giuridici, a quella possibilità di contatto con i beni giuridici, che costituisce fondamento, essa pure, della identificazione dei soggetti come validi destinatari della norma. Perché — abbiamo detto — si è colpiti dalla norma, si è vincolati dalla norma, sia perché si ha in sé l’attitudine a comprendere ed a gestire un comando etico-giuridico, sia perché si è nella posizione adatta per trattare i beni giuridici, per proteggerli o, invece, metterli in discussione.</p><p class="paragraph" data-counter="1010" id="p-1010">Abbiamo motivato la nostra considerazione del soggetto da due punti di vista: a seconda che si trattasse di rispondere al quesito: [a)] se nel soggetto vi siano tali caratteristiche, tali doti umane, da farne un idoneo destinatario della norma ed un degno oggetto della punizione; o, invece, [b)] <em>se</em> il soggetto, presupposto capace di essere condizionato dalla norma, abbia in sé, nella sua personalità, taluni elementi, talune caratteristiche, taluni dati che possano essere considerati influenti ai fini della determinazione della natura e dell’entità della punizione.</p><p class="paragraph" data-counter="1011" id="p-1011">Quindi, con il primo quesito si domanda se si deve punire in presenza di presupposti soggettivi adeguati; con il secondo quesito ci si domanda <em>quanto</em> e <em>come</em> si deve punire, tenendo conto non solo della entità obiettiva della violazione di legge commessa dal soggetto, ma tenendo anche conto di modalità varie della sua personalità, di suoi atteggiamenti, di suoi modi di essere, considerati più o meno precisamente dalla legge, come dati influenti sulla misura e sul modo della punizione.</p><p class="paragraph" data-counter="1012" id="p-1012">Ricorderete che abbiamo definito, sotto questo profilo, delle qualità soggettive che influenzano la entità della punizione, quella che abbiamo chiamato — e che del resto il codice per parte sua chiama — <em>capacità a</em> <em>delinquere</em>. Cioè, abbiamo identificato quali tratti caratteristici della personalità del soggetto siano tali da influenzare l’esercizio da parte del giudice del potere discrezionale che gli è conferito nella irrogazione della pena.</p><p class="paragraph" data-counter="1013" id="p-1013">Sappiamo, quindi, che per la legge il giudice prima di punire deve accertare, tra l’altro, quale sia la struttura morale del soggetto; debba conoscere l’uomo che gli sta davanti che egli è costretto a giudicare e condannare. Deve misurarlo nella sua personalità morale, nel presupposto che questa personalità sia un dato di sfondo rilevante anche nella valutazione del fatto delittuoso — che è la prima valutazione che il giudice è chiamato a fare — e un fatto delittuoso che, messo sullo sfondo di una determinata personalità, assume una colorazione diversa da quella che il fatto assumerebbe se fosse collocato avendo sullo sfondo una diversa personalità. E ricorderete — né io intendo ripeterle qui — le varie ragioni che il legislatore ha diligentemente elencato ed ha messo nelle mani del giudice come strumenti per definire questa che il codice chiama <em>capacità a delinquere</em>, e che noi potremmo dire <em>capacità ad agire delittuosamente, capacità a compiere delle scelte moralmente e socialmente valutate</em>.</p><p class="paragraph" data-counter="1014" id="p-1014">E ricorderete che tra questi vari criteri dai quali, a norma dell’art. 133 del c.p., si desume come fatto interessante la fisionomia morale del soggetto, ce n’è anche una attinente alla precedente vita del reo, del soggetto da colpire o meno. Perché, tra gli altri elementi da tenere in conto, il codice dice di considerare i <em>precedenti giudiziari</em> del soggetto e poi specifica, in particolare, i precedenti penali: cioè a dire, quello che è avvenuto nella vita precedente del soggetto; cioè, non solo quello che è stato il suo modo di comportarsi nella vita sociale e in generale, quanto quei suoi comportamenti, quelle circostanze nelle quali per il soggetto è entrato in gioco il diritto. Il diritto in generale, perché questo è comunque interessante — può essere comunque interessante — per definire la personalità ma in particolare quando, nel passato del soggetto, è entrato in gioco proprio il sistema del diritto penale. Cioè, quando il soggetto non è al primo incontro con gli imperativi e con le reazioni che sono propri dell’ordinamento penale ma si porta dietro un passato, ha qualche cosa che è rimasto scavando, in qualche misura, nella sua personalità: qualcosa che è rimasta del passato del soggetto con specifico rapporto a norme penali, a violazioni già intervenute; eventualmente a condanne già irrogate e, al limite, anche a pene già eseguite.</p><h2>179. La commisurazione della pena tra minimo e massimo in relazione al passato del reo</h2><p class="paragraph" data-counter="1015" id="p-1015">Come vedete, quindi, nella considerazione generale della personalità del soggetto — che nel suo insieme io vi ho descritto — viene tenuto in conto dal giudice penale un capitolo particolare ed interessante che è quello relativo al passato del reo, dal punto di vista dei contatti intervenuti tra il soggetto e la norma giuridica, nel senso che il soggetto sia stato obbligato dalla norma, nel senso ovviamente che il soggetto non abbia eseguito i comandi della norma, non si sia comportato in maniera coerente con il vincolo che dalla norma penale gli derivava.</p><p class="paragraph" data-counter="1016" id="p-1016">Quindi, già da questo punto di vista — dovremmo dire — nello scegliere nella gamma talvolta abbastanza vasta delle sanzioni penali, nell’accostarsi più verso i minimi della pena o nel salire verso i massimi della pena — cosa che è la scelta quotidiana del giudice — già a norma dell’art. 133 è influente il passato del reo, i precedenti, come si dice, <em>di lui</em> dal punto di vista penale.</p><p class="paragraph" data-counter="1017" id="p-1017">Ma fin qui siamo nell’ambito di una scelta tra un minimo ed un massimo della pena percorrendo la scala quantitativa che la legge mette a disposizione del giudice perché egli, accertato in concreto il complesso di colpa, scelga la pena giusta. Ma poi vediamo che la influenza di questo passato del reo può <em>debordare</em> dal limite dei margini minimo e massimo della pena, per diventare un elemento autonomo di più grave punizione del soggetto.</p><p class="paragraph" data-counter="1018" id="p-1018">Cioè, genericamente, quando parliamo di <em>capacità a delinquere</em> troviamo la vita <em>ante acta</em> del reo come una ragione che può spingere verso l’alto la scelta del magistrato, verso il massimo della pena. Ci sono, però, delle situazioni specifiche nelle quali, non soltanto in vista della precedente vita del reo, si sceglie piuttosto in alto che non in basso nella <em>scala della penalità</em>, ma addirittura si sorpassa quella che si suole chiamare la “pena base” per riconoscere esistente una sorta di aggravante, per riconoscere che la situazione è più pesante dal punto di vista della valutazione etico-giuridica; è più pesante e, quindi, merita una maggiore reazione, una penalità più grave, non in rapporto ad elementi oggettivi ma proprio in rapporto ad elementi soggettivi, cioè in rapporto ad un modo di essere particolare del soggetto che ha commesso il reato.</p><p class="paragraph" data-counter="1019" id="p-1019">Sicché, a parità di reato, la pena può essere diversa a seconda che nello sfondo del reato vi sia un soggetto con una specifica qualificazione che gli deriva dal suo passato di urto con l’ordinamento giuridico, differentemente da quanto avviene quando il reato è collocato sullo sfondo di un soggetto che non abbia queste caratteristiche, che non abbia queste qualità. Cioè si verifica, qui, qualche cosa di analogo a quello che avviene nella <em>capacità a delinquere</em>: in quel caso per una più generica considerazione del passato del reo, e con l’effetto soltanto di portare verso l’alto la valutazione del giudice, sempre entro il limite massimo della pena; mentre quando lo sfondo è fatto da un soggetto che abbia talune caratteristiche particolari inerenti al suo passato di rottura con l’ordinamento giuridico, si sorpassa la “pena base” per applicare una pena più grave: non il massimo della stessa pena ma quella pena più qualche altra che appaia giustificata dalla personalità del soggetto sotto il profilo della sua reiterata violazione della legge penale.</p><h2>150. L’oggetto della valutazione negativa: l’episodio criminoso e la “struttura” etico-sociale del soggetto</h2><p class="paragraph" data-counter="1020" id="p-1020">E possiamo, quindi, proporci, per chiarire questo fenomeno, questo schema: il giudice deve domandarsi, quando si tratta di colpire un reato — anche se, ribadisco, il primo oggetto della valutazione negativa e della pena che viene inflitta è il fatto singolo, l’episodio criminoso, il reato commesso, ma egli non può punire in modo appropriato se non si domanda — oltre che <em>cosa</em> <em>è</em> accaduto anche <em>chi</em> <em>è</em> il soggetto, qual è la struttura eticosociale del soggetto. Non può punire un giudice se non alla cieca, se non a caso quando prescinda da questa domanda che egli si deve proporre: questo è il fatto e questo è il soggetto. Qual è, com’ è la persona che poi è quella sulla quale ricadrà, in ragione del reato commesso, la pena? Ricadrà una determinata pena. Quindi, chi è, come è fatto questo soggetto?.</p><p class="paragraph" data-counter="1021" id="p-1021">Ebbene, alla stregua delle cose che abbiamo detto — in generale, perché sono cose illuminanti — a proposito della <em>capacità penale</em>, sappiamo che il giudice non può rispondere a questa domanda essenziale: “Come è l’uomo che io debbo condannare? Come è al di là del fatto che egli ha commesso? Come è la persona sulla quale deve ricadere la pena?” Per poter dire com’è questa persona, qual è questa persona, egli deve fare un passo indietro e domandarsi che cosa è stata questa persona. E domandarsi che cosa questa persona è stata nel passato, al di là del significato generale che assume questo ricordo della vita del reo, ha un significato specifico: che cosa egli è stato di fronte al diritto penale, di fronte al sistema dei vincoli sociali destinati a garantire la convivenza dei soggetti ed a tutelare la integrità dei beni giuridici. E, quindi, domandarsi che cosa è stato in passato significa domandarsi che cosa ha fatto in passato di fronte alle norme giuridiche, come si è comportato di fronte alle norme giuridiche. E appare evidente la ragione, l’interesse, di proporsi questa domanda, perché intuitivamente noi comprendiamo da un lato che un soggetto è diverso e porta una diversa valutazione a seconda del modo di essere della sua vita passata; ma perché comprendiamo che è diverso il giudizio, è diverso — come si dice — l’allarme sociale, di fronte ad un soggetto che per la prima volta commetta un reato, diverso il sentimento della società, diverso l’allarme della società di fronte a taluno che si trovi dinanzi a noi per essere giudicato ma con il passato di precedenti e persistenti violazione della legge penale.</p><p class="paragraph" data-counter="1022" id="p-1022">È chiaro che si tratta di situazioni diverse: il fatto sarà eguale ma non si può negare rilevo alla circostanza che nel passato del reo ci sia o non ci sia altro, ci siano o non ci siano altre e reiterate violazioni della norma penale. E come risposta a questa esigenza che è logica, che risponde alle nostre intuizioni di giustizia, al nostro modo di reagire di fronte al delitto, di fronte a questa situazione del delitto reiterato in più frazioni, certamente di realizzazione, ma un delitto reiterato, ripetuto, una molteplice iniziativa del soggetto che prende posizione in termini di rottura con l’ordinamento penale. Altro è che questo avvenga una volta, altro è che questo avvenga più volte, che vi sia una persistente, cattiva volontà del soggetto, un atteggiamento ostile, non episodico ma reiterato e, in certo modo, connaturato, di rottura con l’ordinamento giuridico.</p><p class="paragraph" data-counter="1023" id="p-1023">Quindi non sono situazioni eguali, sono situazione diverse: altro è la delinquenza, altro è la delinquenza persistente; altro è l’episodio delittuoso, altro è la serie degli episodio delittuosi che, nel loro insieme, scavano nella coscienza del soggetto un solco, creano, per così dire, una attitudine, finiscono per definire in certo modo una natura del soggetto che, potremmo dire in termini morali, è un vizioso, una persona che ha l’abito della delinquenza e poi vedremo alcuni casi specifici, come si dice, di abitualità.</p><h2>SEZIONE SECONDA </h2><h2>La recidiva</h2><p class="paragraph" data-counter="1024" id="p-1024">Sommario: 181. La dottrina contraria alla rilevanza della reiterazione delittuosa fondata su una concezione “meccanica” del diritto penale. Critica. - 182. La dottrina prevalente, favorevole alla rilevanza della reiterazione per ragioni di giustizia e sicurezza. - 183. Il problema della sistemazione della recidiva: a) le posizioni assunte dalla dottrina. - 184. (<em>...Segue</em>) b) La concezione oggettiva della recidiva. Le ragioni della maggiore gravità del reato reiterato. - 185. Critica alla concezione oggettiva della recidiva. - 186. La concezione soggettiva della recidiva. La concezione soggettiva della recidiva. La c.d. <em>colpa per la condotta della vita</em>. La recidiva come caso di colpa plurima. - 187. Le distinzioni della recidiva: a) <em>obbligatoria</em> e <em>facoltativa</em>; b) <em>generica</em> e <em>specifica</em>; c) a <em>termine</em> e <em>a tempo indeterminato</em>.</p><h2>181. La dottrina contraria alla rilevanza della reiterazione delittuosa fondata su una concezione ‘meccanica’ del diritto penale. Critica</h2><p class="paragraph" data-counter="1025" id="p-1025">Ebbene, a questo tema della reiterazione delittuosa, sullo sfondo di una <em>capacità a delinquere</em> che ha come uno dei suoi elementi base la vita del reo, risponde l’istituto della <em>recidiva</em>. Quindi c’è il delinquente, come si dice, <em>primario</em>, e c’è il delinquente più segnato — con maggiore o minore severità, a seconda degli ordinamenti giuridici — che è il recidivo; c’è colui che per la prima volta delinque e colui che ha delittuosamente operato più volte.</p><p class="paragraph" data-counter="1026" id="p-1026">Naturalmente vi è chi ha anche contestato la validità di questa proposizione, della quale peraltro io sono convinto. Credo di avervelo dimostrato partendo proprio dalla generale categoria della <em>capacità a delinquere</em>. Però dobbiamo registrare, contro la nostro logica, contro la nostra convinzione, contro la convinzione — possiamo dire — universale degli ordinamenti giuridici, che in linea di principio vi è chi contesta la validità di questa rilevanza del passato delittuoso del reo. E lo fa sulla base, per così dire, di una meccanica valutazione dei fatti delittuosi.</p><p class="paragraph" data-counter="1027" id="p-1027">Il ragionamento è all’incirca questo: colui il quale ha commesso un precedente delitto — che si pretende evocare nel momento nel quale egli commette un secondo o un terzo delitto — quel delinquente ha già subito per quel delitto compiuto, per quel <em>primo</em> delitto compiuto [ha già subito] l’irrogazione di una pena. E, quindi, ha pagato il suo conto con la giustizia, ha chiuso il suo rapporto negativo con la società.</p><p class="paragraph" data-counter="1028" id="p-1028">Una volta irrogata e scontata la pena, quell’episodio è finito; esso è cancellato, non può influenzare un’altra manifestazione di vita del soggetto, un secondo episodio delittuoso, che non può essere valutato se non per quello che esso è per se stesso, e non già alla luce di altro episodio delittuoso verificatosi in passato che, se fosse evocato, chiamerebbe in un certo senso il soggetto a scontare due volte la pena per il proprio delitto: una prima volta, quando essa gli è stata irrogata; una seconda volta quando la pena per il secondo reato commesso è aggravata e, quindi, il <em>di più</em> di pena sarebbe una sorta di duplicazione ingiusta e ingiustificata della pena già irrogata per il primo reato.</p><p class="paragraph" data-counter="1029" id="p-1029">È una concezione drastica, un po’ meccanica del diritto penale (vi ricordate che ne abbiamo parlato). Questa puntuale corrispondenza della pena al fatto, al singolo episodio delittuoso: la pena deve corrispondere puntualmente al singolo fatto delittuoso e quando essa è intervenuta il fatto delittuoso ha avuto il suo pagamento <em>doloroso</em>, pagamento in termini sociali.</p><p class="paragraph" data-counter="1030" id="p-1030">E, quindi, in questa concezione, scompare un po’ la figura del soggetto; decade, si degrada quella esigenza, della quale abbiamo parlato, di <em>illuminare</em> il fatto di tutta la sua luce e in questa luce c’è, certamente, la personalità dell’autore del reato, così come essa si è venuta configurando attraverso la sua esperienza di vita e la sua esperienza di delinquente.</p><h2>182. La dottrina prevalente, favorevole alla rilevanza della reiterazione per ragioni di giustizia e sicurezza</h2><p class="paragraph" data-counter="1031" id="p-1031">Quindi possiamo dire che questa rigorosa, logica dottrina della pena — che chiude l’episodio delittuoso e lo cancella, per così dire, dalla vita del reo non consentendo che esso più, in nessun modo, venga preso in considerazione — non è certamente una dottrina prevalente e non è certamente su questa base la legislazione prevalente.</p><p class="paragraph" data-counter="1032" id="p-1032">La dottrina prevalente, la legislazione prevalente, è per tener conto — per ragioni di giustizia oltre che per ragioni di sicurezza che di quando in quando si fanno sentire — [tenere in conto] l’esistenza di una personalità caratterizzata dallo sprezzante, reiterato rifiuto di uniformarsi alle regole del diritto.</p><p class="paragraph" data-counter="1033" id="p-1033">E, quindi, vi sono anche degli iniziali riconoscimenti e, [quindi] si dice: è giusto punire più gravemente in relazione alla <em>attualità</em> della delinquenza posta in essere dal reo, perché — si dice un po’ vagamente — questo fatto desta un allarme sociale. Si vede, si constata che la pena che è stata irrogata per il primo reato non ha avuto quell’effetto di emenda personale di riadattamento sociale, di reinserimento del singolo nella vita della comunità.</p><p class="paragraph" data-counter="1034" id="p-1034">E quindi, mentre si sperava che la pena cancellasse una fonte di minacce per l’ordinamento giuridico, si constata che <em>quella pena</em>, la <em>prima pena</em> irrogata, poiché dopo è intervenuto un altro delitto, [la prima pena] è stata insufficiente: non ha raggiunto il suo obiettivo e vi è allarme nella società, perché vi è un delinquente che ha delinquito ancora.</p><p class="paragraph" data-counter="1035" id="p-1035">Da qui si deduce la ammissibilità e, anzi, la necessità di calcare la mano nel secondo episodio delittuoso, di essere più severi, di punire più gravemente, nella speranza che questa più grave reazione dell’ordinamento giuridico possa, in futuro, trattenere il soggetto dal prendere posizione ostile contro le ragioni della convivenza sociale.</p><p class="paragraph" data-counter="1036" id="p-1036">Quindi si riconosce, in modo anche non appropriato, che comunque il fenomeno della recidiva non può non attirare l’attenzione del legislatore; non può non influire, per il suo significato allarmate, sulla reazione della società al delitto: altra cosa è il delitto singolo, altra cosa è il delitto come anello di una catena, come un dato che si colloca in una sequenza di operazioni criminose.</p><h2>183. Il problema della sistemazione della recidiva: a) le posizioni assunte dalla dottrina</h2><p class="paragraph" data-counter="1037" id="p-1037">Ma, una volta ammesso che non si possa restare indifferenti, che la società non può essere disarmata di fronte al fenomeno allarmante di una ripetuta criminalità, resta da chiedersi quello che c’è da fare, e resta da chiedersi come si concepisce, come si sistema questo dato di una più grave pena che ricada sul soggetto in conseguenza del collegamento tra il fatto che egli ha compiuto oggi, con il fatto, o i fatti delittuosi, che egli ha compiuto ieri.</p><p class="paragraph" data-counter="1038" id="p-1038">E quindi c’è qualcuno che cerca di sistemare la rilevanza della recidiva nell’ambito del nuovo reato commesso. Cioè si tratta di vedere, come alcuni ritengono, se la ragione giustificatrice, se il fondamento di questa più grave pena che il soggetto subisce in considerazione del suo passato di delinquente, sia da sistemare, o meno, nell’ambito di una oggettiva</p><p class="paragraph" data-counter="1039" id="p-1039">maggiore gravità del reato, del secondo, terzo reato che è stato compiuto.</p><p class="paragraph" data-counter="1040" id="p-1040">E per alcuni autori, per alcuni interpreti della legge, è appunto così: cioè si è puniti di più perché il reato commesso dal recidivo è in sé e per sé, in ragione della recidiva, più grave, più pesante, più inaccettabile per l’ordinamento giuridico; più capace di scatenare una reazione adeguata che non sia il primo delitto di un soggetto.</p><p class="paragraph" data-counter="1041" id="p-1041">E perché questo reato compiuto da un soggetto che porta con sé la precedente esperienza delittuosa è più grave e merita una pena maggiore? È più grave e merita una pena maggiore perché si ritiene che la volontà delittuosa — quello che si chiama dolo e che cercheremo di esaminare nel seguito del corso —, la volontà consapevole di delinquere del soggetto, cioè la volontà con la quale il soggetto si mette in contestazione, in urto con l’ordinamento giuridico e dice “no” alla legge, sia più grave; questo “no” sia più grave se pronunciato da un soggetto che ha già detto un precedente “no” all'ordinamento giuridico, che non sia il “no” detto la prima volta.</p><p class="paragraph" data-counter="1042" id="p-1042">Cioè, dopo il primo urto tra soggetto e norma penale e dopo che questo urto è stato, per così dire, consacrato, riconosciuto attraverso una sentenza che abbia condannato il soggetto, il ripetere la violazione, il dire di “no” all’ordinamento è più intenso, è uno stato, un modo di essere di più intensa criminalità del soggetto, di più completa rottura della sua personalità morale con l’ordinamento giuridico.</p><p class="paragraph" data-counter="1043" id="p-1043">Quindi il reato del reo è un reato più grave perché con più accentuata ed intensa quantità di dolo, di volontà negativa. E, quindi, il soggetto è punito di più non per un’assurda ripetizione della pena, come sosteneva la dottrina che abbiamo criticato. Non è punito ancora una volta per quello che ha fatto prima: è punito più gravemente per quello che ha fatto adesso, perché più grave è il suo reato, più grave è la sua volontà, più forte è la sua volontà delittuosa, perché essa reca in sé l’esperienza che non è stata quanto avrebbe potuto e dovuto essere ammonitrice l’esperienza ammonitrice del precedente urto con l’ordinamento giuridico, consacrato da un sentenza di condanna.</p><p class="paragraph" data-counter="1044" id="p-1044">Quindi è una tesi che potremmo dire oggettiva: si punisce di più perché il reato è più grave. Ma nella lezione di domani cercheremo di trovare un’altra motivazione della maggiore punizione.</p><h2>184. (...Segue) b) La concezione oggettiva della recidiva. Le ragioni della maggiore gravità del reato reiterato<sup><a href="#moronote-41" id="moronote-ref-41">[XLI]</a></sup></h2><p class="paragraph" data-counter="1045" id="p-1045">[Riprendiamo per un momento il filo del discorso iniziato nella lezione di ieri] sperando di esaurire l’argomento della recidiva, che abbiamo inquadrato nell’ambito generale della capacità a delinquere, considerandola come una specificazione, come una accentuazione di quel richiamo ai precedenti penali del reo, ai quali fa riferimento la norma che individua i criteri sulla base dei quali definire la capacità a delinquere e, cioè, la personalità eticosociale del soggetto.</p><p class="paragraph" data-counter="1046" id="p-1046">Abbiamo rilevato, quindi, che vi è nel nostro ordinamento una rilevanza del comportamento precedente del soggetto, quello che egli ha fatto, del modo con il quale si è socialmente manifestato prima della commissione del reato per il quale egli viene giudicato. Quindi, quello che egli è stato <em>prima</em> del momento nel quale incombe su di lui la condanna della società, non è indifferente ai fini di questo giudizio.</p><p class="paragraph" data-counter="1047" id="p-1047">Abbiamo preso in considerazione le tesi negative, cioè quelle che disconoscono la rilevanza del passato del reo ai fini della valutazione della sua responsabilità penale e, esclusa la validità di questa dottrina, abbiamo cercato di sistemare logicamente il fenomeno della indubbia — a nostro avviso — rilevanza del passato penale del soggetto.</p><p class="paragraph" data-counter="1048" id="p-1048">Così abbiamo accennato — e riprendiamo, quindi, il nostro discorso — alla eventualità che questo fatto precedente, o questi fatti precedenti — perché possono essere molteplici — siano rilevanti in quanto si traducono, in quanto si riflettono nel reato per il quale il soggetto c.d. “recidivo” deve essere giudicato.</p><p class="paragraph" data-counter="1049" id="p-1049">Quindi, secondo una concezione, bisogna dare alla categoria della recidiva del soggetto un significato oggettivo, cioè dobbiamo poterla ricondurre nell’ambito del reato. In sostanza, il reato commesso da un soggetto recidivo dovrebbe essere considerato obiettivamente diverso, diverso in se stesso, da analogo reato commesso da un soggetto non recidivo. E questa presenza della recidiva nell’ambito del reato tocca evidentemente quell’aspetto, quel momento del reato, di cui ci dovremo poi distesamente occupare, che riguarda la manifestazione di volontà del soggetto che esprime il rifiuto che il soggetto oppone alla motivazione stringente che gli viene dall’ordinamento giuridico e che tende a tradursi in un vincolo per la sua volontà.</p><p class="paragraph" data-counter="1050" id="p-1050">Vedremo, a suo tempo, che vi è un momento del reato che si esprime nella partecipazione volontaria del soggetto, che si esprime nella iniziativa della sua volontà, iniziativa che viene qualificata dalla contraddizione nella quale si pone con l’ordinamento giuridico, tanto da venire considerata una cattiva volontà, una volontà di rottura dell’ordinamento giuridico.</p><p class="paragraph" data-counter="1051" id="p-1051">Ora, secondo questa concezione, la recidiva tende a rendere più grave, più significativa, vorrei dire più impegnata, più negativamente impegnata, la cattiva volontà del soggetto, quella che chiameremo a suo tempo la sua “volontà colpevole”, sapendo bene che non esiste reato e non esiste responsabilità per un reato se non vi è, appunto, una volontà colpevole del soggetto. E, quindi, essendo essenziale questo aspetto del reato, la volontà del ‘soggetto in contraddizione con la volontà dell’ordinamento giuridico, una siffatta volontà emanante da un soggetto recidivo è una volontà che contraddice più gravemente, più intensamente il comando giuridico, perché si tratta di una volontà che non è stata semplicemente formata, avvertita, in base all’esistenza dei comandi giuridici, ma è stata in certo senso più <em>puntualmente</em> messa in guardia di fronte al rischio di rotture con l’ordine giuridico, non soltanto dall’esistenza delle norme penali, ma anche dai fatti conseguenti alle precedenti violazioni delle norme penali, da quelle sentenze che sono state emanate e che hanno riconosciuto, che hanno portato a conoscenza, in modo più penetrante e preciso, l’esistenza di vincoli giuridici dei quali si deve tener conto, di vincoli giuridici che debbono essere rispettati.</p><p class="paragraph" data-counter="1052" id="p-1052">Quindi si assume: se è grave fatto che la volontà del soggetto, informata e orientata dall’ordinamento, ad esso si contrapponga con un atto di colpevole disobbedienza, più grave è la situazione quando il soggetto si contrappone disobbedendo a norme confermate nella loro validità dal fatto ammonitore e solenne della emanazione di una sentenza al termine di un processo; una sentenza che ha riconfermato — condannando il soggetto — il diritto e, quindi, ha raccolto e comunicato sollecitazioni per il soggetto in ordine alla osservanza delle norme giuridiche.</p><p class="paragraph" data-counter="1053" id="p-1053">Quindi il reato commesso dal recidivo sarebbe punito più gravemente — perché questo è l’assunto, perché la recidiva porta ad una punizione più grave — [sarebbe punito più gravemente] perché più grave sarebbe il reato nel suo momento soggettivo, nella sua componente di volontà contrastante; di volontà del soggetto contrastante con la volontà dell’ordinamento.</p><h2>185. Critica alla concezione oggettiva della recidiva</h2><p class="paragraph" data-counter="1054" id="p-1054">Sembra, però, in qualche modo artificiosa questa costruzione; non che si possa disconoscere che il reiterato contatto del soggetto con l’ordinamento giuridico sia certamente un elemento confermativo e rafforzativo dei comandi del diritto, ma perché è possibile ed è utile dare una diversa sistemazione al fenomeno della rilevanza ai fini della pena, della esistenza di casi di recidiva. È possibile farlo. È possibile farlo proprio nel quadro del soggetto di diritto penale che con una certa ampiezza abbiamo cercato di delineare nel corso di queste lezioni. E quindi, senza inficiare il principio per il quale il diritto penale è un sistema di punizione di fatti, è un sistema di punizione di episodi, di singole manifestazioni della vita del soggetto — quindi si punisce il soggetto per una singola cosa che egli ha fatto —, pur restando fermo questo principio che non vi è mai, che non vi può essere una condanna in blocco del soggetto come persona: “Tu sei definitivamente condannato come uomo, tu sei condannato per questa cosa singola che tu hai fatto, che puoi anche superare, che puoi metterti alle spalle”. E un principio civile questo che non condanna mai totalitariamente il reo, ma condanna il reo in rapporto ad un frammento della sua vita, ad un episodio della sua personalità. Questo è certamente vero ed è civile e, quindi, noi pensiamo che una politica criminale repressiva, nel senso che noi conosciamo — repressiva e costruttiva insieme — si indirizzi al soggetto in funzione della singola azione che egli ha commesso. Ma abbiamo già osservato che dire questo non impedisce di illuminare l’azione in ragione della quale il soggetto è condannato, proprio con elementi tratti dalla personalità del soggetto, fermo restando che non è lecito condannare il soggetto in modo globale e definitivo, ma, ammettendo che i lineamenti della sua personalità abbiano un riflesso sulla sanzione penale, sulla reazione del potere sociale, inducendo a graduarla opportunamente, in maniera che essa risponda veramente a criteri di giustizia, cioè si adatti compiutamente alla situazione per la quale quella pena è prevista e questa situazione è diversa non solo in rapporto a diversità dei fatti, ma sulla base della nostra esperienza, è diversa anche in rapporto a <em>modi</em> di essere del soggetto nel quale il fatto criminale viene a radicarsi.</p><h2>186. La concezione soggettiva della recidiva. La c.d. colpa per la condotta della vita. La recidiva come caso di colpa plurima</h2><p class="paragraph" data-counter="1055" id="p-1055">E, quindi, è possibile spiegare una punizione più grave che sia irrogata al soggetto in forza della sua precedente esperienza penale; è possibile sistemare questa cosa nell’ambito di questa rilevanza significativa, anche se limitata, del soggetto, il cui modo di essere, senza essere determinante, concorre a qualificare quella situazione che il sistema penale prende a suo carico irrogando la pena, quella pena, che è considerata giusta per una situazione come questa.</p><p class="paragraph" data-counter="1056" id="p-1056">E allora, qual è questo soggetto che ha rilevanza penale fino al punto da aggravare la pena base prevista per il delitto, cioè non solo tale da condurre a raggiungere i massimi della pena, ma addirittura di scavalcarli per applicare una pena maggiorata? È, appunto, la figura del soggetto che, si può dire, persiste nell’attività criminosa.</p><p class="paragraph" data-counter="1057" id="p-1057">Questa è un’idea estremamente presente nel nostro ordinamento, direi che è quasi ossessiva, è giustamente ossessiva, questa considerazione del <em>da farsi</em> di fronte a colui che non soltanto delinque, ma persiste nella delinquenza; colui che ritorna, dopo una esperienza criminosa, non con il senso della ripugnanza, della paura e della vergogna di fronte al delitto, ma torna facilmente al delitto come una cosa diventata, in certo senso, normale e quindi reiterata, senza eccessive resistenze da parte del soggetto.</p><p class="paragraph" data-counter="1058" id="p-1058">Cioè, c’è qualche cosa che ha conformato, la reiterazione criminosa ha conformato, in certo modo, la personalità del soggetto e la ha resa rilevante nel sistema penale. E il soggetto è diverso. È diverso proprio per questo, è diverso direi soltanto per questo, ma è seriamente diverso per questo, perché egli è colui che delinque insistentemente e, quindi, viene naturale, anche nel linguaggio comune, di dire, ad un certo momento, che il soggetto il quale <em>ruba</em> più volte, ruba continuamente, <em>è un ladro</em>.</p><p class="paragraph" data-counter="1059" id="p-1059">So bene che questa espressione viene adoperata anche di fronte ad una singola espressione di attività delittuosa. Ma se riflettete bene appare molto più giustificato dire, di fronte ad <em>un singolo episodio criminoso</em>, che la persona <em>ha rubato</em>, anziché dire che quella persona <em>è un ladro</em>, perché questo riferimento di carattere personale, questa qualifica che si dà al soggetto: “ladro”, sembra giustamente riferirsi all’ipotesi nella quale si vada al di là di un singolo episodio criminoso, il che è riprovevole: è il fatto del rubare, ma non ha ancora conformato, non ha ancora qualificato, non ha ancora colorito la personalità del reo; ma colui il quale ruba <em>più volte</em>, ruba sistematicamente, quegli è, veramente, non tanto l’autore di singoli delitti, ma è un ladro, cioè c’è qualche cosa che si è inserita, qualificandola, nella sua personalità.</p><p class="paragraph" data-counter="1060" id="p-1060">E questa realtà che si è andata costruendo. — e dobbiamo pensare in parte almeno per cattiva volontà del reo — questa realtà certamente postula una reazione dell’ordinamento, e quando dico reazione dell’ordinamento intendo dire reazione repressiva dell’ordinamento, perché deve essere ben chiaro che la recidiva di cui parliamo, che cerchiamo di sistemare in una logica giuridica, è qualche cosa che sollecita una reazione dell’ordinamento, una pena, una pena più grave. Quindi il recidivo è un soggetto che in quanto tale, per la sua <em>deformante persistenza</em> nel reato, viene punito di più per questa sua qualità. Certamente egli, per così dire, cumula su di lui la normale pena per il reato commesso e questa pena aggiuntiva, se volete, questo aggravamento di pena che riguarda il suo modo di essere, la sua personalità, la sua inammissibile persistenza in una condotta contrastante con i dettami dell’ordinamento giuridico.</p><p class="paragraph" data-counter="1061" id="p-1061">Quindi il <em>di più</em> di pena è espressione di un’esigenza di punizione che, per così dire, in modo eccezionale deriva dalla configurazione di una personalità quale quella di colui che persiste nell’azione criminosa.</p><p class="paragraph" data-counter="1062" id="p-1062">Quindi vi sono, possiamo dire, accanto alle colpe, accanto alle assunzioni di responsabilità personale del soggetto, che determinano sul piano soggettivo la punizione del reo, anche delle colpe di carattere generale, di carattere personale che qualcuno chiama delle forme di colpa per <em>la condotta della vita</em>, cioè non delle forme di colpa puntuali, relative ad un singolo momento di vita, ad un singolo episodio (“io voglio rubare e uccidere”: questa è colpa singola per il fatto delittuoso che viene in considerazione).</p><p class="paragraph" data-counter="1063" id="p-1063">Ma quando il soggetto appare più degno di riprovazione sociale, più degno di castigo, in ragione della sua personalità, di questo che è venuto determinandosi in lui, di questa insensibilità personale e permanente verso il rispetto dovuto ai beni giuridici, allora è lecito parlare di condotta riprovevole in linea generale, di una colpa per la conduzione generale della vita. Quindi un animo che merita considerazione e reazione, non in considerazione di singoli episodi, ma in considerazione del suo valore o del suo disvalore complessivo. La recidiva è appunto uno di questi casi di <em>colpa plurima</em>, di colpa non limitata, di colpa non di un comportamento ma di colpa per la condotta della vita del soggetto. E, quindi, è una qualificazione della persona che merita una pena, che merita una pena aggiuntiva, che si esprime nell’aggravamento della pena alla quale il reo soggiace per la singola azione commessa.</p><h2>187. Le distinzioni della recidiva: a) obbligatoria e facoltativa; b) generica e specifica; c) a termine e a tempo indeterminato</h2><p class="paragraph" data-counter="1064" id="p-1064">È inutile soffermarsi sulla concreta disciplina dell’istituto della recidiva che è ovviamente mutevole da un ordinamento all’altro, ed è mutevole nel tempo anche nell’ambito dello stesso ordinamento nazionale. Ecco una delle prime distinzioni che si fanno a proposito della recidiva, ed è una distinzione essenziale: è se essa sia <em>obbligatoria</em> o <em>facoltativa</em>, cioè se in ogni caso il giudice, il quale si trova di fronte a questa caratterizzazione della personalità nel senso della persistenza, della violazione del diritto penale, debba necessariamente punire più gravemente, o se egli sia abilitato a non tener conto, se non lo ritenga opportuno, di questo stato di più <em>stabile frattura</em> con il diritto che si rivela nel soggetto recidivo.</p><p class="paragraph" data-counter="1065" id="p-1065">In verità, la logica del sistema, l’indubbia rilevanza che ha la reiterazione criminosa, il fatto che così si definisca indiscutibilmente la personalità del reo, dovrebbero indurre a ritenere obbligatoria la considerazione della recidiva, perché è un fatto che è innegabile, è un fatto che è obiettivo, la reiterazione criminosa esiste, e il riflesso di coscienza, il riflesso di personalità di questo ripetersi dell’azione criminosa esiste esso pure.</p><p class="paragraph" data-counter="1066" id="p-1066">Si può però immaginare che il legislatore intenda essere più indulgente fino al punto di consentire al giudice, se non lo ritenga opportuno, di non tener conto di questo dato preesistente con tutto quello che esso, secondo quanto abbiamo visto, significa. E il nostro ordinamento, che era in precedenza orientato nel senso rigido della obbligatorietà del riconoscimento e della punizione della recidiva, inclina, ora, in sede di riforma, una riforma liberaleggiante, verso la facoltatività del riconoscimento e della punizione del recidivo. Ripeto: non è cosa logica, perché una volta stabilito che esiste questo fatto e questo modo di essere della personalità, l'intervento repressivo dovrebbe conseguire logicamente a questa situazione.</p><p class="paragraph" data-counter="1067" id="p-1067">Ma si può immaginare che il giudice faccia una valutazione complessiva del soggetto, perché questo è il suo compito, e in questa valutazione complessiva del soggetto possa essere indotto a non calcolare, a non tener conto della costante inclinazione del soggetto verso il reato, perché può considerarlo un elemento sfumato, un elemento meno rilevante di quanto non possa apparire in altri casi. E, quindi, secondo un criterio, possiamo dire di indulgenza o possiamo dire di più penetrante e attenta valutazione della personalità, possiamo immaginare che un giudice, in una valutazione complessiva, cancelli il significato negativo della persistente volontà delittuosa, non ne tenga conto, in considerazione del quadro complessivo della sua personalità.</p><p class="paragraph" data-counter="1068" id="p-1068">Poi vi è, senza entrare nei dettagli, una recidiva <em>generica</em> o <em>specifica</em>, e cioè si distingue tra la reiterazione criminosa con riferimento a reati diversi, a beni giuridici diversi, ed una reiterazione criminosa qualificata per il fatto di prendere di mira sempre soggetti giuridici dello stesso tipo: cioè una persistenza, un’inclinazione qualificata dalla costante messa in discussione di beni di eguale natura. E si chiarisce che per “beni di eguale natura” si intendono non solo quelli previsti come beni giuridici uguali, ma anche quelli che per il complesso delle circostanze nelle quali si svolgono, possono essere considerati beni della stessa natura. E, naturalmente, si considera più grave, più riprovevole l’atteggiamento di colui il quale metta in discussione costantemente beni della stessa natura. Quindi una recidiva specifica.</p><p class="paragraph" data-counter="1069" id="p-1069">E infine si distingue tra recidiva <em>a termine</em> e recidiva a <em>tempo indeterminato</em>. Cioè si può immaginare di disciplinare questa materia considerando rilevante la reiterazione dell’attività delittuosa, quale che sia l’intervallo di tempo intercorso dalla prima violazione seguita da condanna, perché deve essere una violazione consacrata in una condanna, anche se non è necessario che sia stata scontata la pena.</p><p class="paragraph" data-counter="1070" id="p-1070">Cioè, si può ritenere significativa la persistenza, quale che sia il lasso di tempo intercorso tra le due violazioni, o invece ritenere che sia rilevante la seconda violazione, quando essa interviene dopo un lasso di tempo non troppo lungo, cioè un tempo più limitato nel quale veramente si esprime la persistenza del soggetto nel delitto.</p><p class="paragraph" data-counter="1071" id="p-1071">Il nostro ordinamento accoglie la recidiva <em>a tempo indeterminato</em> e, quindi, ritiene rilevante il concorso delle violazioni anche se fortemente distanziate nel tempo, e aggrava, perché è portato ad un atteggiamento molto severo, aggrava la posizione di colui che compie il secondo reato entro un termine di cinque anni o che lo compia nell’atto nel quale si è sottratto alla esecuzione della pena.</p><p class="paragraph" data-counter="1072" id="p-1072">Quindi è un atteggiamento più severo, nel senso di considerare la ristrettezza del tempo, non condizione per riconoscere la recidiva, ma come condizione per assumere l’esistenza di una recidiva aggravata.</p><p class="paragraph" data-counter="1073" id="p-1073">[Dunque, venerdì verrà il Professore Dolce che terrà una lezione di procedura di cui credo che voi abbiate bisogno, perché muoviamo rapidamente verso la fine dei nostri lavori, verso lo scioglimento di questo corso].</p><h2>SEZIONE TERZA</h2><h2>Abitualità, professionalità e tendenza a delinquere</h2><p class="paragraph" data-counter="1074" id="p-1074">Sommario: 188. Cenno generale sulla rilevanza della reiterazione criminosa nel diritto penale, sia sotto il profilo della repressione, sia sotto l’aspetto della prevenzione. Il parallelismo tra la figura del soggetto considerato nella sua <em>personalità morale</em> e la figura del soggetto considerato nella sua <em>pericolosità sociale</em>. -- 189. L’abitualità. L’inclinazione della personalità del soggetto verso la commissione del reato e, quindi, come inclinazione alla violazione della norma morale oltre che giuridica. La suddetta violazione come momento che <em>illumina di una luce negativa</em> la personalità del soggetto. L’abitualità sotto il profilo della prevenzione e della pericolosità. - 190. Il delinquente professionale. - 191. La tendenza a delinquere: i “delitti di sangue”.</p><p class="paragraph" data-counter="1075" id="p-1075">188. Cenno generale sulla rilevanza della reiterazione criminosa nel diritto penale, sia sotto il profilo della repressione, sia sotto l’aspetto della prevenzione. Il parallelismo tra la figura del soggetto considerato nella sua personalità morale e la figura del soggetto considerato nella sua pericolosità sociale<strong><em><sup><a href="#moronote-42" id="moronote-ref-42">[XLII]</a></sup></em></strong></p><p class="paragraph" data-counter="1076" id="p-1076">[Nelle lezioni precedenti abbiamo esaminato la personalità del soggetto come figura] significativa del diritto penale, con alcune caratteristiche che interessano il diritto penale, ne qualificano la natura, sia sotto il profilo della repressione, sia sotto il profilo della prevenzione. E, come ricorderete, noi siamo partiti dalla considerazione della c.d. <em>capacità a delinquere</em>, cioè dalla figura morale del soggetto desunta da alcuni elementi che il legislatore prospetta e che noi abbiamo esaminato. Abbiamo detto che esiste, desumibile dagli stessi elementi, ma con un diverso significato, una caratterizzazione del soggetto sotto il profilo della pericolosità.</p><p class="paragraph" data-counter="1077" id="p-1077">Quindi, quella che è la figura morale del soggetto è rilevante sia per quanto riguarda la sua personalità morale — e, quindi, la giustificazione della pena, e di una certa pena, nei suoi confronti —-, sia per quanto riguarda la situazione di pericolo nella quale il soggetto si trova: pericolo per l’integrità dei beni giuridici derivante dalla pericolosità del soggetto.</p><p class="paragraph" data-counter="1078" id="p-1078">Quindi il soggetto è qualificato in un certo modo, è presentato in un certo modo: o nel senso della definizione della sua personalità morale, o nel senso della definizione della sua personalità come personalità pericolosa per l’ordinamento giuridico. Cioè, c'è un certo modo di essere concreto del soggetto che lo fa apparire, volta a volta, o una personalità malvagia, in contraddizione con l’ordinamento giuridico, o una personalità pericolosa in <em>potenziale urto</em> con l’ordinamento giuridico.</p><p class="paragraph" data-counter="1079" id="p-1079">Poi abbiamo preso in esame un aspetto particolare della <em>capacità a delinquere</em> del soggetto: ci siamo ricordati che si fa riferimento, tra i vari elementi dai quali desumere la capacità a delinquere, [si fa riferimento] al passato, dal punto di vista penale, del reo e, quindi, concentrando la nostra attenzione su questo punto abbiamo ricordato che il legislatore contempla una particolare figura di reo, quello il quale è stato più volte condannato per la commissione di reati, colui il quale insiste in un atteggiamento contrario all’ordinamento giuridico. E con delle argomentazioni che ci hanno occupato nelle precedenti lezioni, abbiamo concluso che esiste un modo di essere giuridico del soggetto, una caratterizzazione della sua personalità sotto il profilo del frequente incorrere nel delitto che merita una sanzione più severa. E, quindi, abbiamo definito questa condizione come recidiva, e abbiamo detto che il soggetto recidivo, in quanto tale, è punito, può venire punito — a seconda dei diversi ordinamenti — più severamente proprio per il fatto di essere un soggetto nel quale si riscontra questa ripetizione nel delitto. E, quindi, la natura della recidiva attiene all’aspetto repressivo del diritto penale, cioè attiene alla colpa, attiene, quindi, alla pena, in senso stretto, come castigo sociale. Si può dire, quindi, che la pena è influenzata nella sua quantità: la punizione è un fenomeno più severo nei confronti di un soggetto che abbia le caratteristiche della recidiva.</p><p class="paragraph" data-counter="1080" id="p-1080">Ma se guardiamo il fenomeno in sé della reiterazione criminosa, ci accorgiamo che esso non può limitarsi ad esercitare influenza semplicemente per quanto riguarda la repressione — e, quindi, l’irrogazione della pena — ma anche una sua influenza, un suo rilievo per quanto riguarda l’aspetto preventivo del diritto penale, per quanto riguarda il riconoscimento di una specifica pericolosità del soggetto e, quindi, l'adozione di misure di sicurezza che siano considerate adeguate ad attenuare, possibilmente cancellare, questa particolare condizione del soggetto che è rilevante sotto il profilo del timore della società che da quel soggetto provengano ulteriori e reiterati attacchi contro l’ordinamento giuridico. E il nucleo del fenomeno è lo stesso, perché c’è un perfetto parallelismo tra la figura del soggetto considerato nella sua personalità morale e la figura del soggetto considerato nella sua pericolosità sociale.</p><p class="paragraph" data-counter="1081" id="p-1081">Quindi il soggetto è, per un profilo, un uomo moralmente tarato, per un altro profilo è un uomo pericoloso. Per un profilo è un recidivo, per un altro profilo è un abituale o un professionale delinquente. Questo è il parallelismo. Il parallelismo consiste nell’assumere il fenomeno della rinnovata, ripetuta attività criminosa o come indizio di una personalità che merita di essere più severamente punita, o come personalità pericolosa che merita di essere intensamente curata sul piano sociale, -per evitare che essa diventi un centro di infezione, di corruzione della società.</p><h2>189. L’abitualità. L’inclinazione della personalità del soggetto verso la commissione del reato e, quindi, come inclinazione alla violazione della norma morale oltre che giuridica. La suddetta violazione come momento che illumina di una luce negativa la personalità del soggetto. L’abitualità sotto il profilo della prevenzione e della pericolosità</h2><p class="paragraph" data-counter="1082" id="p-1082">Quindi il fenomeno che noi vi rileviamo — e ancora una volta parte da specifica disciplina della legge — è un fenomeno di ripetizione del reato. Addirittura, in questo caso, si parla di <em>abitualità</em> del soggetto per quanto riguarda la commissione di reato.</p><p class="paragraph" data-counter="1083" id="p-1083">Esiste anche, nella nostra legislazione, nella nostra scienza, un reato abituale, cioè a dire un reato che viene integrato, che si realizza solo quando più azioni della stessa natura siano state commesse. Cioè vi sono dei casi nei quali la stessa lesione dei beni giuridici, quella che giustifica la reazione dell’ordinamento, non è legata ad una singola commissione di reato ma ad un seguito di azioni che manifestino in sé una abitudine al delitto. Quindi, in tali casi, una singola azione non realizza una fattispecie nella quale debba essere irrogata la pena, bisogna che ve ne siano alcune; cioè, nel nostro ordinamento, sotto diversi profili, c’è questa idea del rilievo, di un certo rilievo giuridico, della ripetizione delle stesse azioni criminose. Quindi, per quanto riguarda il reato abituale il discorso è diverso, la reiterazione serve per integrare il reato.</p><p class="paragraph" data-counter="1084" id="p-1084">Per quanto riguarda, invece, quello che ora ci interessa, cioè la pericolosità del soggetto, si può dire che quando il soggetto è abitualmente in rotta con l’ordinamento giuridico, cioè quando sì può riscontrare nella sua personalità una inclinazione, che appare in lui difficilmente resistibile, a rinnovare l’attacco contro l’ordine giuridico, questa sorta di inclinazione verso il reato, questa facilità di ricadere nella colpa che costituisce rottura dell’ordinamento giuridico, mette in allarme il potere sociale e chiede che qualche cosa sia fatto per spezzare questa catena di delitti che minaccia di verificarsi, avendo riscontrato nel soggetto questa inclinazione, questa abitualità, avendo constatato che egli delinque più volte.</p><p class="paragraph" data-counter="1085" id="p-1085">Questo può essere, evidentemente, assunto sotto un profilo anche di responsabilità morale perché chi più volte si abbandona al delitto, chi è sulla <em>china</em> che porta ad ulteriori rotture con l’ordinamento giuridico, ha lasciato creare nella sua personalità una certa caratterizzazione: quello che diciamo il vizio, cioè inclinazione, una inclinazione riprovevole che poteva essere impedita. Perché potesse essere impedita, bastava che il soggetto reagisse con più vigore alla spinta delittuosa che reiteratamente gli si presentava. Il non averlo fatto, come del resto avviene nel mondo morale, il non aver saputo resistere ad una spinta reiterata verso la violazione di una norma — sia una norma morale, sia una norma giuridica — è certamente un segno di cattiva condotta della vita da parte del soggetto e, quindi, ricade su colui che abitualmente infrange la norma morale, la norma giuridica, cioè o pecca più volte, o delinque più volte, [ricade] un giudizio morale negativo.</p><p class="paragraph" data-counter="1086" id="p-1086">Quindi potremmo dire che la figura dell’abituale è la figura di un uomo che non ha saputo ben dominare se stesso, che non ha saputo ben gestire la propria vita.</p><p class="paragraph" data-counter="1087" id="p-1087">Ma sotto il profilo che più ci interessa in questo momento, non viene in evidenza questo significato, anche se questo significato è valido e indiscutibile. Non c’è dubbio che in quanto si tratti di un soggetto capace penalmente, cioè capace di agire, capace di scegliere, capace di decidere, il non saper resistere al ritorno della violazione è qualche cosa che <em>illumina di una luce negativa</em> la personalità del soggetto.</p><p class="paragraph" data-counter="1088" id="p-1088">Ma noi non ci occupiamo, in questo momento di quello che la abitualità nel reato, analoga al vizio, cioè alla abitualità nel peccato, può significare sotto il profilo del giudizio morale che noi facciamo del soggetto; ce ne occupiamo, in questo momento sotto il profilo della prevenzione, sotto il profilo della pericolosità.</p><p class="paragraph" data-counter="1089" id="p-1089">Come voi sapete, sul soggetto in quanto pericoloso non ricade mai un giudizio morale perché la pericolosità è un dato obiettivo, nel quale non si tiene conto di quello che il soggetto ha fatto o non fatto, meritoriamente o colpevolmente, per evitare di essere immesso nella condizione di pericolosità. Il soggetto pericoloso non è un soggetto che sia riprovato dall’ordinamento giuridico per una mancanza morale che si possa riscontrare nella sua personalità; è un soggetto, invece, il quale deve essere tenuto d’occhio sulla base della constatazione obiettiva che in lui — per colpa o non per colpa, non importa — vi sono delle forme di inclinazione verso il reato, vi è una propensione a delinquere. Vi è, quindi, una minaccia specifica ben più grave che non sia la minaccia generica che in ogni soggetto si può riscontrare nei confronti dell’ordinamento giuridico.</p><p class="paragraph" data-counter="1090" id="p-1090">E, quindi, al di là di ogni giudizio morale, c’è una valutazione di allarme sociale, quindi c’è una posizione di attenzione dell’ordinamento giuridico che si esprime in misure non punitive, che non esprimono riprovazione, ma esprimono semplicemente preoccupazione, giusta preoccupazione di fronte ai rischi che il soggetto così e così configurate fa correre all’ordinamento giuridico. E quindi, da questo punto di vista, noi vediamo che l’ordinamento interviene con quelle misure di <em>profilassi sociale</em>, con quelle misure di carattere curativo, modificativo della personalità, senza alcuna base di riprovazione ma su basi di preoccupazione, con lo sguardo rivolto all’avvenire.</p><p class="paragraph" data-counter="1091" id="p-1091">Ora, un caso nel quale esiste la pericolosità, nel quale esiste questa preoccupazione dell’ordinamento, nel quale lo sguardo si rivolge all’avvenire, è proprio quello dell’abitualità, cioè della reiterata commissione di reati, la quale faccia ritenere al giudice che quel soggetto sia pericoloso e che, quindi, sia appropriato — non dico sia giusto per l'equivoco che può esservi nell’espressione — [sia appropriato] far ricadere su quel soggetto, senza volerlo con ciò rimproverare o punire, delle misure di carattere correttivo che valgano a rompere la <em>spirale</em> della abitualità. Ad interrompere questo pauroso ciclo del ricadere nel delitto che è diventato un contrassegno della personalità; cioè il soggetto è diventato un abituale nel delinquere; e da un abituale nel delinquere che cosa ci si può attendere se non che egli delinqua ancora? È questo che si deve evitare.</p><p class="paragraph" data-counter="1092" id="p-1092">E, quindi, la considerazione della persistenza nell’attività delittuosa, che in tema di recidiva induceva l’ordinamento giuridico a punire più gravemente, in questo caso induce l’ordinamento giuridico a intervenire seriamente con misure di prevenzione, con misure di sicurezza, che appunto colpiscono il soggetto che possa essere considerato reo abituale. E non si tratta, notate, di casi di incapacità perché il soggetto abituale non è un soggetto incapace: è un soggetto capace penalmente che, quindi, ha su di sé anche l’attenzione repressiva dell’ordinamento. Ma la rivelazione di questo modo di essere della sua personalità fa sì che il legislatore non si accontenti di reprimere, non si accontenti di punire, sia pure severamente, ma intervenga per rompere la inclinazione, per tentare di rompere l’inclinazione del soggetto verso il reato, questa sua sconcertante ed allarmante abitualità nel commettere reato, questa sua facilità, questa sua indifferenza nei confronti dell’ordinamento giuridico.</p><p class="paragraph" data-counter="1093" id="p-1093">Quindi si tratta di una figura particolare di reo, e quindi siamo nel grande capitolo inerente al soggetto di diritto penale, di una figura particolare di reo, sotto il profilo della prevenzione, sotto il profilo delle misure di sicurezza da adottare nel campo del diritto penale.</p><h2>190. Il delinquente professionale</h2><p class="paragraph" data-counter="1094" id="p-1094">Vediamo — poiché dobbiamo esaurire questa normativa sul soggetto che potrebbe essere naturalmente ampliata — [che] il nostro ordinamento conosce questi tipi di soggetto. Ma voi capite che un ordinamento giuridico potrebbe accrescere il numero e il modo di essere delle figure di soggetto, delle personalità del soggetto di diritto penale, i tipi, perché si tratta di tipi di soggetti. Sotto il profilo repressivo potrebbe identificare qualche altra figura di soggetto al di fuori della recidiva; sotto il profilo della prevenzione potrebbe configurare anche altre figure di soggetto pericoloso oltre quelle che ci sono nel nostro ordinamento. Il nostro ordinamento si limita e, accanto all’abitualità nel reato, configura un altro tipo di personalità: affine per quanto riguarda il fondamento dell’attenzione, della considerazione dell’ordinamento giuridico; affine anche per quanto riguarda l’angolo visuale sotto il quale il diritto prende in considerazione il soggetto. Innanzitutto la natura: ancora una volta una reiterazione dell’attività criminosa; ancora una volta una allarmante facilità nel mettersi in urto con l’ordinamento giuridico; ancora una volta una forma di prevenzione e non di repressione. Cioè, ancora una volta, un intervento correttivo e curativo dell’ordinamento giuridico. Di che si tratta? È il caso nel quale il soggetto delinqua abitualmente, si lasci trascinare più volte a mettersi in urto con l'ordinamento giuridico per una ragione particolare, perché il delitto è per lui una fonte di guadagno dal quale trae, in tutto o in parte, i mezzi di sussistenza.</p><p class="paragraph" data-counter="1095" id="p-1095">Voi capite come la situazione si colorisca e si aggravi in questo secondo modo di essere del soggetto sotto il profilo della prevenzione. Perché si tratta di un reato ripetuto, di reati ripetuti non per una semplice, incontrollabile inclinazione verso attività criminose, ma per una inclinazione che è determinata dal fatto che il soggetto non vive del suo lavoro, e poi delinque, ma vive del provento che in tutto o in parte gli deriva dalla commissione del reato. E quindi, la spinta, una volta creatasi questa situazione sociale nella quale <em>il soggetto vive nel delitto e per il delitto</em>, e il delitto è mezzo: per lui equivale al lavoro, si sostituisce al lavoro, è un mezzo di sussistenza.</p><p class="paragraph" data-counter="1096" id="p-1096">Quindi il soggetto che si trova in questa situazione è, ovviamente, molto più pericoloso, in quanto qui non vi è soltanto la spinta a incorrere nel delitto, la facilità nella rottura dell’ordinamento giuridico, la debolezza di fronte alla forza costituita dalle spinte anti-delitto che vi sono nella vita sociale, e sono morali e giuridiche. Egli resiste difficilmente perché in quel modo egli deve vivere, deve trovare i mezzi di sussistenza. Quindi è una spinta potente, è come se vi fosse un elemento <em>acceleratore</em>, un elemento di facilitazione alla commissione del reato costituito dal bisogno nel quale ormai disgraziatamente il soggetto si trova, avendo egli rinunziato per una qualsiasi ragione — può essere anche non colpevole — [rinunciato] a vivere onestamente e accettato di vivere disonestamente e del frutto della sua disonestà, della sua rottura reiterata, costante con l’ordinamento giuridico.</p><p class="paragraph" data-counter="1097" id="p-1097">Quindi la figura del <em>delinquente professionale</em> è una figura marcata dell’ordinamento giuridico: colui che addirittura fa del delitto una professione, la sua professione, il suo modo di lavoro, il suo modo di essere totalmente nella vita sociale. Si è proprio investiti completamente dal delitto, che non è un fatto marginale, ma è un fatto centrale della personalità del soggetto.</p><p class="paragraph" data-counter="1098" id="p-1098">Ma, ancora una volta, questo non viene preso in considerazione in termini di riprovazione morale. Non di questo si tratta. Come non si rimprovera al reo abituale di avere lasciato che il vizio, la inclinazione verso il reato, dominasse la sua vita e la caratterizzasse, così non si rimprovera — poiché l’interesse è diverso — [non si rimprovera] il soggetto che pur deve avere una qualche responsabilità e una qualche corresponsabilità per avere dato questo indirizzo alla sua vita: di delinquere invece che lavorare, delinquere per vivere. Non è questo l’intento dell’ordinamento giuridico perché siamo ancora nell’ambito della prevenzione, laddove non giocano dei criteri di carattere morale e, quindi, laddove non si rimprovera ma si previene, non si colpisce ma si interviene con delle misure correttive che devono essere, evidentemente, commisurate nella loro severità, nella loro serietà, alla situazione nella quale il soggetto si trova e quando la pericolosità emerge, come in questo caso, da questa allarmante inclinazione al delitto come mezzo di vita, evidentemente siamo di fronte ad una pericolosità fortemente radicata, siamo di fronte ad una pericolosità veramente seria che richiede da parte del diritto un intervento che sia altrettanto serio, commisurato alla serietà della situazione. Quindi interventi di natura correttiva per salvare la società dalla minaccia costituita da colui che inclina al delitto come mezzo di vita.</p><h2>191. La tendenza a delinquere: i “delitti di sangue”</h2><p class="paragraph" data-counter="1099" id="p-1099">Ma c’è un’altra, e ultima, figura di soggetto pericoloso, sempre sotto il profilo di una caratterizzata personalità, ed è quella che va sotto il nome, piuttosto vago e di difficile interpretazione, della <em>tendenza a delinquere</em>. Come vedete, torna sempre lo stesso concetto, cioè in tutti questi casi, quello che viene in evidenza è il fatto del ripetere il delitto e il timore che il delitto si ripeta.</p><p class="paragraph" data-counter="1100" id="p-1100">Nel caso della <em>tendenza a delinquere</em>, in verità, non è che debba esservi (come nei casi precedenti) nei fatti, una ripetizione di attività criminosa, quella ripetizione dalla quale abbiamo desunto la recidiva o la sua conseguenza di aggravata punizione, o l’abitualità e la professionalità come espressioni di pericolosità e, quindi, come fondamento di misure preventive. In tutti questi casi doveva verificarsi una reiterazione criminosa, nei fatti, cioè il passato del soggetto doveva essere un passato di rinnovata attività delinquenziale.</p><p class="paragraph" data-counter="1101" id="p-1101">Nel caso della <em>tendenza a delinquere</em>, invece, non è necessario che il soggetto abbia compiuto più reati perché da questa catena di delitti si possa desumere che egli ha la tendenza personale, cioè ha la inclinazione personale verso la commissione di ulteriori reati. Per quanto riguarda la <em>tendenza a delinquere</em> si può dire che essa può essere riconosciuta e dichiarata non necessariamente sulla base di più delitti ma anche di un solo delitto, purché esso sia veramente indicativo nella valutazione che il giudice ne fa di questa tendenza, cioè di questa pericolosa inclinazione verso un reato. Ma dobbiamo dire, verso un particolare tipo di reato, perché mentre le altre figure che abbiamo fin qui considerato sono di carattere generale e hanno come caratteristica la reiterazione di una delinquenza di qualsiasi natura, invece la <em>tendenza a delinquere</em> ha una caratterizzazione <em>specifica</em>: è la tendenza a compiere reati che mettono in discussione la vita e la integrità della persona; cioè qualche cosa che riguarda quelli che si sogliono indicare “delitti di sangue” e sui quali, comprensibilmente, cade una particolare attenzione del legislatore e deve ricadere poi una particolare attenzione del giudice.</p><p class="paragraph" data-counter="1102" id="p-1102">E allora si capisce che in questo caso, per dichiarare la pericolosità — perché di questo si tratta — ed intervenire in conseguenza, il legislatore non ci chiede di aspettare che questa volontà sanguinaria si sia già espressa in più reati prima di intervenire: sarebbe mancare di tenere il dovuto conto delle ragioni di sicurezza della società. Il soffermarsi per proclamare la inclinazione al reato, che si verifichi la circostanza della plurima violazione dell’ordinamento giuridico, cioè che più delitti di sangue siano compiuti, è un lusso, [questa attesa], che la società, proprio in considerazione della particolare natura di questi reati, non si può consentire.</p><p class="paragraph" data-counter="1103" id="p-1103">E, quindi, mentre per definire recidiva, abitualità e professionalità bisogna che questa continuazione si sia manifestata, per quanto riguarda la tendenza, invece, la inclinazione al delitto, lo sporcarsi ancora una volta le mani di sangue — perché di questo si tratta — è cosa che si può desumere, naturalmente in certe condizioni, anche dalla commissione di <em>un</em> <em>solo reato</em>.</p><p class="paragraph" data-counter="1104" id="p-1104">E qui bisogna chiarire, ancora una volta, che si tratta a questo proposito di soggetti sottoposti a misure di prevenzione, ma non si tratta di soggetti incapaci. Quindi, quando diciamo che un soggetto ha la <em>tendenza a delinquere</em> e ha la <em>tendenza a delinquere nel sangue</em>, ponendo in discussione non i beni o l’onore o altro, ma la vita delle persone, non lo fa come un soggetto incapace, non lo fa come il pazzo morale, non lo fa come espressione di una tara fisica che faccia di lui un delinquente per tendenza, cioè un delinquente per necessità fisica, un delinquente da costituzione del soggetto. Non si tratta di questo: se si trattasse di questo allora noi avremmo le norme generali sulla pericolosità.</p><p class="paragraph" data-counter="1105" id="p-1105">Qui si tratta, invece, di una configurazione del soggetto nella sua normalità psichica, nel pieno possesso della sua capacità di intendere e di volere e, quindi, di assumere la responsabilità delle sue azioni. Quindi il soggetto non è incrinato, non è tendente per fatalità costituzionale al delitto: ha una sorta di insensibilità morale, ha una sorta di <em>indifferenza al sangue</em>, ha una sorta di facilità a delinquere in questo modo atroce che è il delitto di sangue, come un contrassegno della sua personalità morale che rimane integra. Rimane integra, evidentemente, non nel senso che si prenda in considerazione la <em>tendenza a delinquere</em> come dato per una repressione; rimane integra, pur trattandosi di pericolosità reiterata e, quindi, della applicazione di misure di sicurezza, di misure preventive per <em>disinnescare la mina</em>, cioè per curare, per attenuare, per eliminare questa paurosa inclinazione come dato che riguarda una personalità moralmente integra e questa pericolosa inclinazione a delinquere con il sangue.</p><p class="paragraph" data-counter="1106" id="p-1106">Nella prossima lezione di domani passeremo a parlare del reato e dovremo farlo con una certa velocità perché il mese di maggio mi pare che inclini già verso la fine.</p>

  <h2 class="chapter" data-content="Il reato" id="chapter-4">PARTE QUARTA</h2>
  <h1>IL REATO</h1>

  <h2>CAPITOLO DICIASSETTESIMO</h2><h2>DEFINIZIONE DEL REATO. GENERALITA E CENNI SULL’EVOLUZIONE DELLA DOTTRINA</h2><p class="paragraph" data-counter="1107" id="p-1107">Sommario: 192. Premesse sul tema. - 193. Concezione formale e concezione sostanziale del reato: alternativa che in realtà non esiste. - 194. Concezione oggettiva e concezione soggettiva del reato: ancora una volta l’alternativa è apparente. - 195. Concezione analitica e concezione unitaria (sintetica) del reato. Un primo accenno alle <em>note concettuali </em>del reato. - 196. Il reato come fatto umano e come <em>energia</em> <em>spirituale</em> e <em>fisica</em> dell’iniziativa realizzatrice del soggetto. Il reato come concretizzazione storica della personalità del soggetto e come manifestazione della sua volontà. La dottrina della <em>bipartizione</em>. - 197. Il rapporto di contraddizione tra fatto umano e ordinamento giuridico. Breve richiamo all’evoluzione della dottrina sul tema. Una prima notazione sulla definizione del reato. L’antigiuridicità considerata come linfa e come essenza del reato e non come sua parte o elemento. (<em>Rinvio</em>). - 198. L’antigiuridicità intesa come nota concettuale del reato. Necessità di esaminare il collegamento tra fatto e diritto, entrambi considerati sia sotto l’aspetto <em>soggettivo</em>, sia sotto l'aspetto <em>oggettivo</em>. - 199. Immancabile considerazione del diritto come valore. La valutazione positiva o negativa degli avvenimenti umani. La norma penale come <em>impulso</em> indirizzato alla volontà del soggetto e come indicazione di fatti e di situazioni sociali conformi o difformi rispetto alle esigenze dell’ordinamento giuridico. - 200. Conclusioni per l'argomento in esame: la coincidenza tra la <em>bipartizione</em> del fatto (nei due momenti <em>soggettivo</em>, la disobbedienza al comando del diritto, e <em>oggettivo</em>, la realizzazione dannosa del sistema dei valori giuridici prevalenti) e la <em>bipartizione del diritto</em> (e cioè antigiuridicità <em>soggettiva</em>, che esprime l’<em>atto di volontà </em>del soggetto contrario al comando del diritto, e antigiuridicità <em>oggettiva</em>, che si esprime nella contraddizione al <em>sistema di valori sociali</em>). - 201. La dottrina (intermedia) della <em>tripartizione</em> del reato. Chiarimento sulla riconoscibilità della <em>colpevolezza</em> nell’antigiuridicità <em>soggettiva</em>. La punibilità non può costituire un elemento del reato, ma è l’<em>involucro </em>esterno del reato.</p><p>192. Premesse sul tema<sup><a href="#moronote-43" id="moronote-ref-43">[XLIII]</a></sup></p><p class="paragraph" data-counter="1108" id="p-1108"> [Iniziamo oggi ad] affrontare il tema del reato. Su di esso dovremmo trattenerci lungamente, ma il terminare dell’anno accademico ci consiglia di fare una esposizione semplice su questo importantissimo capitolo del diritto penale.</p><p class="paragraph" data-counter="1109" id="p-1109">Dunque, innanzitutto, si tratta di definire il reato, cioè di mettere in evidenza qual è il tipo di comportamento che corrisponde, nella sua descrizione, alle previsioni della legge penale e sul quale ricadono quelle conseguenze giuridiche che sono esse stesse previste dalla legge penale. Fino a questo momento, mi pare che noi abbiamo capito che il diritto penale ha una funzione di tutela degli interessi umani nella vita sociale — come è del resto caratteristica del diritto — e abbiamo anche intuito che esso tutela degli specifici interessi umani della vita sociale, cioè interessi di una particolare importanza e, perciò, da garantire con una particolare e severa sanzione che è la pena.</p><p class="paragraph" data-counter="1110" id="p-1110">Quindi abbiamo descritto la norma penale come espressione di una volontà sociale che domanda ai consociati di tenere alcuni comportamenti e di evitarne altri; di tenere positivamente dei comportamenti atti a favorire la integrità dei beni apprezzati della società e di evitare comportamenti che compromettano la integrità di beni che hanno valore nella società. E, quindi, il sistema delle norme di diritto penale indirizzate, come sappiamo, a quei soggetti dei quali abbiamo studiato le caratteristiche, descrive dei comportamenti e descrive, nel modo in cui [le norme stesse] sono formulate, dei comportamenti non rispondenti alle esigenze del diritto. Cioè, la tecnica della norma penale si esprime nella descrizione di comportamenti non graditi, di comportamenti non accettati nella vita sociale. [Cioè], il legislatore dice che cosa non è bene, che cosa non è possibile fare nella vita sociale e indica, al tempo stesso, quali sono le reazioni giuridiche che si scateneranno se proprio i comportamenti che il diritto vuole eliminare dovessero in effetti verificarsi.</p><p class="paragraph" data-counter="1111" id="p-1111">Quindi, una norma penale è la descrizione di un comportamento sul quale è scritta la qualifica: “è negativo”, ed è, insieme, la indicazione di quella reazione — la pena — che tende a cancellare il reato e, quindi, a capovolgere la situazione della società.</p><p class="paragraph" data-counter="1112" id="p-1112">Ora, al punto in cui siamo, avendo presente questo significato della norma e l’inserimento del reato nell’ambito delle norme penali, dobbiamo definire più propriamente che cos'è il reato, come esso è da intendersi, di che cosa esso si compone, in quali condizioni il reato realmente esiste ed in quali condizioni, invece, esso sembra esistere ma, invece, non esiste. Tutta, quindi, una dottrina che ci occuperà per qualche lezione.</p><h2>193. Concezione formale e concezione sostanziale del reato: alternativa che in realtà non esiste</h2><p class="paragraph" data-counter="1113" id="p-1113">E io vorrei esordire dicendo che vi sono alcuni modi di presentare il reato, quello che è il reato. Modi che sembrano accennare ad un'alternativa che in realtà non esiste. Non è una vera alternativa, perché il reato, propriamente, non è l’una o l’altra di queste cose, ma è l’una e l’altra insieme. Ecco una prima indicazione, un primo interrogativo. Del reato si deve dare — si domanda — una configurazione <em>sostanziale</em> o una configurazione <em>formale</em>? E sono due cose che già sono apparse in quelle preliminari osservazioni che io ho richiamato oggi stesso all’inizio della lezione. Quando parliamo di reato, dobbiamo considerare tale un comportamento che turba, che compromette il sistema degli interessi, cioè le condizioni stesse della vita associata, cioè qualche cosa che contrasta con le finalità, con le misure, con le ragioni della vita associata. Cioè, si può immaginare il reato definito in termini sostanziali, come un comportamento che determina quello che si dice un <em>danno</em> nell’ambito della società, intendendosi per <em>danno</em> quel turbamento dei valori umani, quella compromissione dei valori umani, che sostanzialmente turba e compromette la vita sociale.</p><p class="paragraph" data-counter="1114" id="p-1114">Dall’altra parte si osserva quello che è anche venuto in evidenza nelle osservazioni preliminari che ho fatto: il reato è certamente un comportamento umano descritto — e descritto con una notevole precisione — nella norma di legge. Non possiamo dire che esista un reato se non troviamo la corrispondenza tra il fatto che ci sta dinanzi — e del quale dobbiamo stabilire se si tratti o meno di un reato — e una norma, un principio giuridico che questo fatto descrive nei suoi lineamenti essenziali.</p><p class="paragraph" data-counter="1115" id="p-1115">E, quindi, è legittimo dire che reato è quel fatto previsto dalla norma di legge come causa, come ragione determinante di una pena, come quel dato che scatena la reazione di un ordinamento che si esprime in una pena che intende cancellare il reato per quello che esso è nella realtà sociale.</p><p class="paragraph" data-counter="1116" id="p-1116">E questa duplice considerazione qualche volta è presentata dalla dottrina in termini alternativi. Cioè, ci si domanda: “il delitto — che poi è un fatto giuridico, rientra nella categoria generale dei fatti che, verificandosi, producono delle conseguenze giuridiche, ma questo è un altro capitolo —, questo fatto giuridico tutto speciale che è il delitto, va definito in termini di conformità alla norma che lo prevede, o va definito in rapporto agli interessi che esso mette in gioco con il suo presentarsi alla dinamica sociale?”. C’è chi inclina verso una definizione formale del delitto: delitto è quello che come tale è previsto dalla legge penale nella quale ne è anche indicata la conseguenza. Per altri è invece preferibile, è più appropriato, parlare del delitto in termini sostanziali e considerare, per così dire, la <em>ragione di fondo</em> per la quale il delitto è considerato nell’ambito dei fenomeni giuridici rilevanti nel diritto penale e cioè la sua posizione di urto, di frattura con beni e valori che si trovano nella vita sociale. Ma io non credo che propriamente ci sia una alternativa quale quella che viene così proposta.</p><p class="paragraph" data-counter="1117" id="p-1117">Dal punto di vista sostanziale — e lo vedremo meglio poi quando ci addentreremo nell’analisi del reato — [dal punto di vista sostanziale] non v’è dubbio che si deve fare riferimento agli interessi in gioco nella vita sociale, quella <em>quota di interessi</em> che hanno un altissimo valore nella vita sociale al punto da meritare la garanzia prevista nella irrogazione di una pena.</p><p class="paragraph" data-counter="1118" id="p-1118">E, quindi, noi vedremo, appunto, che il reato è certamente un dato, è certamente una compromissione dei beni della vita sociale. E, cioè, noi non possiamo immaginare che un fatto corrisponda alla norma che lo prescrive, che lo prevede, se non in quanto non vi sia una ragione sostanziale per la quale il fatto sia previsto come reato; e questa ragione sostanziale è, appunto, da rinvenirsi nella circostanza che quel fatto urta e rompe interessi importanti della vita sociale. Ma questo basta per dirci che cosa è il reato? Certamente no, non basta se vige — e voi sapete che siamo di fronte ad un principio costituzionale — [se vige]</p><p class="paragraph" data-counter="1119" id="p-1119">quella ragionevole indicazione di legalità come caratteristica propria del diritto penale; quella legalità in forza della quale è e può essere considerato reato degno di pena soltanto il fatto che corrisponda puntualmente alla previsione di una norma la quale indichi questo fatto nella sua compiutezza.</p><p class="paragraph" data-counter="1120" id="p-1120">Cioè non basta che un fatto, a nostro avviso, o ad avviso del giudice o, se volete, anche nella valutazione di una parte più o meno notevole della società, urti gli interessi che quella società consideri importanti. Perché vi sia reato occorre che la valutazione della dannosità del reato, della <em>rottura</em> tra reato e interessi sociali, non sia registrata da me scienziato, o giudice, o da un altro soggetto, o da altri soggetti, o da una parte della società: occorre che questa condizione di frattura sia registrata dalla società nel suo insieme, ad opera degli organi competenti a esprimere e a far valere la sovranità dello Stato, cioè gli organi legislativi. Occorre, cioè, che vi sia una norma la quale descrivendo ed indicando il fatto, delimiti l’area dei delitti, cioè l’area dei fatti i quali sono dannosi alla società, ma sono anche riconosciuti tali, sono anche previsti come tali dalla legge.</p><p class="paragraph" data-counter="1121" id="p-1121">Quindi non basta che vi sia una lesione di interessi sociali perché si possa dire di essere di fronte ad un reato: occorre, in più che vi sia una precisa, molto precisa, formulazione della norma, che la norma, cioè, riceva questa qualità, che la norma dia questo contrassegno al fatto. Naturalmente non è che questa qualità, non è che questo contrassegno che dalla norma viene al fatto sia un contrassegno dato arbitrariamente; è, invece, dato a fatti che integrano veramente, a giudizio del legislatore, una rilevante frattura dei beni della società. Cioè a dire, l'indicazione formale, la previsione legale, è sempre necessaria, ma non potrebbe essere arbitraria perché la scelta del legislatore si esercita nell’ambito di fatti che sono, a suo giudizio, effettivamente lesivi degli interessi presenti nella vita sociale.</p><p class="paragraph" data-counter="1122" id="p-1122">Come vedete, quindi, non c’è un’alternativa, non si tratta di scegliere tra una nozione formale ed una nozione sostanziale del reato, tra la rispondenza alla previsione legislativa e la realtà dell’urto con gli interessi sociali: si tratta di integrare i due elementi e dire che il reato è quel fatto che certamente corrisponde ad una precisa indicazione della legge ma al tempo stesso bisogna affermare che la legge non sceglie i fatti costituenti reato tra fatti indifferenti dal punto di vista dei beni giuridici, ma tra fatti realmente lesivi dei beni che esistono nella collettività.</p><p class="paragraph" data-counter="1123" id="p-1123">Quindi questa prima alternativa, e l’altra che va ricondotta ad unità: a definire il reato occorre che intervengano sia criteri formali sia criteri sostanziali, essendo chiaro che la previsione legislativa trova nell’urto del fatto-reato contro gli interessi, la sua ragione determinante, la sua ragione sufficiente, il suo fondamento.</p><h2>194. Concezione oggettiva e concezione soggettiva del reato: ancora una volta l’alternativa è apparente</h2><p class="paragraph" data-counter="1124" id="p-1124">C’è un’altra indicazione, essa pure in termini alternativi: il fatto, il reato è da intendere in termini <em>soggettivi</em> o è da intendere in termini <em>oggettivi</em>? Cioè, che cosa è veramente reato? È reato un atto di ribellione, atto di disobbedienza del soggetto della collettività di fronte alla volontà dell’ordinamento? Cioè, è reato un atteggiamento negativo della coscienza del soggetto in ordine ai doveri etico-sociali che ricadono su di un cittadino? O, invece, è reato, ancora una volta, un fatto che nella sua concretezza turba le condizioni della vita sociale e, quindi, realizza una situazione non accettabile e non accettata nell’ambito dell’ordinamento? Cioè il reato è — e questo lo accosta di più ad un fatto valutato moralmente — [è il reato] un atto di cattiva volontà del soggetto 0, invece, è espressione di un danno, di uno strappo intervenuto nel tessuto della vita sociale? Naturalmente la dottrina può oscillare.</p><p class="paragraph" data-counter="1125" id="p-1125">Certamente all’inizio dell’evoluzione della categoria del delitto prevale, in forma brutale, una concezione <em>oggettiva</em> del reato, a cui corrisponde l’idea cui abbiamo qualche volta accennato, di una responsabilità obiettiva. Che cosa conta in questa fase della evoluzione del pensiero sociale e del pensiero giuridico? Che cosa conta è che sia determinato un danno, cioè che si sia determinata una situazione insoddisfacente e inaccettabile nell’ambito della vita sociale, purché questa situazione sia riconducibile <em>causalmente</em> ad un soggetto, il soggetto può essere, punito per una sorta di responsabilità oggettiva. Cioè in questo momento, in questa fase, prevale nettamente la considerazione oggettiva del reato come evento dannoso, come evento da respingere nella vita sociale, e certamente rimane, anche oggi, nella concezione del reato, la considerazione che esso costituisca un danno per la società, uno strappo nel tessuto della vita sociale. Cioè, non immaginiamo di poter sanzionare penalmente dei pensieri delittuosi, dei propositi delittuosi, degli atteggiamenti puramente soggettivi. Certamente, ancora oggi, nel nostro ordinamento, il punto di partenza nella considerazione dei fatti non accettati della vita sociale è l’esistenza di un evento, l’esistenza di un danno arrecato a beni che hanno valore nella vita sociale.</p><p class="paragraph" data-counter="1126" id="p-1126">Ma da questa considerazione noi non ricaviamo la <em>conseguenza brutale</em> che sia da punire qualsiasi soggetto al quale possa essere obiettivamente riferito il fatto dannoso verificatosi nella società. Perché esiste anche — ed è importante come <em>coefficiente</em> per intendere che cosa è il reato — un atteggiamento caratteristico della volontà del soggetto. Cioè, non basta che il danno sociale sia comunque obiettivamente riferibile al soggetto, ma occorre che il danno possa essere a lui riferito come realizzato mediante un atto di volontà, mediante un atto che poi apprenderemo essere veramente di <em>cattiva volontà</em>, di <em>colpevole</em> e <em>riprovevole</em> <em>disobbedienza</em> del soggetto.</p><p class="paragraph" data-counter="1127" id="p-1127">Quindi, ancora una volta, l’alternativa è apparente. Non si tratta di scegliere tra una concezione <em>oggettiva</em> e una concezione <em>soggettiva</em> del reato, come prima non si trattava di scegliere tra una concezione <em>sostanziale</em> ed una concezione <em>formale</em>. Si tratta di integrare questi due elementi nella consapevolezza che il reato non è definibile, se non ad un tempo, in termini di danno sociale che il fatto produce e di cattiva volontà del soggetto, che costituisce la appropriazione che il soggetto fa del danno sociale, il che lo designa ad essere il destinatario, il <em>giusto destinatario</em> della sanzione penale.</p><h2>195. Concezione analitica e concezione unitaria (sintetica) del reato. Un primo accenno alle note concettuali del reato</h2><p class="paragraph" data-counter="1128" id="p-1128">Si parla anche di una concezione <em>analitica</em> e di una diversa concezione <em>sintetica</em> del reato e con varie motivazioni si cerca di presentare talvolta il reato come un tutto, come un insieme, come un fatto dal significato e dal valore complessivo il quale non consentirebbe di essere analizzato, di essere colto nei suoi elementi costitutivi, nelle sue <em>note concettuali</em>.</p><p class="paragraph" data-counter="1129" id="p-1129">Non desidero soffermarmi oltre su di una implicazione che è piuttosto sottile e scarsamente produttiva.</p><p class="paragraph" data-counter="1130" id="p-1130">Non vi è dubbio che il reato quando lo guardiamo nel suo</p><p class="paragraph" data-counter="1131" id="p-1131">‘insieme ci appare, appunto, come qualche cosa di unitario. La cattiva volontà del soggetto estrinsecatasi nella vita sociale è tale da arrecare danno ai beni e agli interessi della società, ma questa visione unitaria dalla quale noi intuiamo che siamo di fronte ad un reato, cioè che siamo di fronte ad un <em>male sociale</em>, che siamo di fronte ad una riprovevole e punibile irregolarità sociale, non impedisce che noi ci sforziamo — come sempre avviene nell’ analisi della realtà — [ci sforziamo] di identificare quelle caratteristiche, quelle <em>note concettuali</em> che debbono ricorrere perché un fatto possa essere considerato come reato. E sia ben chiaro che non si tratta di parti, non si tratta di elementi nei quali si scomponga il reato come qualche volta impropriamente sembra suggerire la terminologia che parla di elementi del reato. Può accadere di domandare anche in un esame: “quali sono gli elementi del reato, di che cosa il reato si compone”? Ma bisogna che sia chiaro che non è una scomposizione in parti del reato ma è l’esercitazione che si compie mediante un’analisi logica in forza della quale il reato ci si presenta secondo aspetti diversi, da punti di vista diversi, e alcuni di questi punti di vista diversi, alla stregua dei quali può essere considerato il reato, sono essenziali per comprenderne il significato.</p><h2>196. Il reato come fatto umano e come energia spirituale e fisica dell’iniziativa realizzatrice del soggetto. Il reato come concretizzazione storica della personalità del soggetto e come manifestazione della sua volontà. La dottrina della bipartizione</h2><p class="paragraph" data-counter="1132" id="p-1132">E certamente la prima indicazione concettuale che noi dobbiamo dare è la indicazione che, per quanto riguarda il reato, si intravede un fatto umano, cioè una espressione di una manifestazione della personalità. E con ciò intendo — e avremo modo di vederlo dopo — una manifestazione di volontà, cioè lo sprigionarsi della <em>energia spirituale</em>, della iniziativa realizzatrice del soggetto nell’ambito della vita sociale, cioè della cosa che riguarda la volontà del soggetto e la forza realizzatrice del soggetto nell’ambito della vita sociale. Cioè il reato è il fatto, qualche cosa che parte dalla volontà e, partendo dalla volontà, si traduce in una energia che concretamente muove la realtà sociale e la modifica, in maniera che essa risulti trasformata in ragione di questa energia spirituale e fisica che emana dal soggetto, e risulti trasformata in misura tale ed in modo tale che, appunto, ne appaiano alterate le condizioni di esistenza. Con il che si pone l'esigenza pressante di una sorta di compensazione, di una sorta di riconduzione in pristino dello Stato, della società alterata da questa opera dell’uomo. Perché il reato è opera dell’uomo ed è tale che ne impegna l’energia spirituale e quella fisica realizzatrice di nuovi modi di essere della vita sociale.</p><p class="paragraph" data-counter="1133" id="p-1133">Quindi è intuitivo che si tratti di un fatto e di un fatto umano. Quando vediamo questo complesso che ci sta dinanzi, che è descritto dalla norma di legge, che è colpito dalla sanzione, ecco, la prima analisi logica che noi compiamo, la prima notazione che cogliamo, è questa: che si tratta di un’opera dell’uomo e soltanto di un’opera dell’uomo e questo noi lo sappiamo anche dalla dottrina del soggetto.</p><p class="paragraph" data-counter="1134" id="p-1134">E, quindi, anche la dottrina meno recente ha cercato di individuare nel fatto che costituisce il reato, in questa opera dell’uomo, due aspetti che la dottrina meno recente — e tuttavia attenta a questa tematica dell’opera umana che vale per il diritto nella misura in cui essa è espressione autentica della volontà dell’uomo — ha distinto in due momenti, cioè questa realtà del fatto umano viene per così dire <em>bipartita</em>. Da una parte appare la <em>concretizzazione storica della personalità del soggetto</em>, cioè quello che ha fatto, il modo con cui esso ha cambiato la realtà: questa viene chiamata <em>forza fisica</em>. Quindi si dice: il reato come fatto va distinto in una <em>forza fisica</em> ed in una <em>forza morale</em>. Cioè nell’opera dell’uomo noi dobbiamo distinguere: [a] quello che è <em>concretezza di realizzazione</em>, dato nuovo emergente nella realtà; [b] e l'<em>impegno dello spirito </em>del soggetto, cioè la sua volontà di porre in essere questa realtà nuova, di scatenare questa energia che cambierà in qualche modo il mondo.</p><p class="paragraph" data-counter="1135" id="p-1135">Quindi <em>forza fisica</em>, con il che si accenna alla circostanza che il reato deve <em>realmente</em>, per essere reato, cambiare, cambiare qualche cosa. Noi sappiamo che qualcosa la cambia nel senso che infrange e modifica l’equilibrio degli interessi sociali.</p><p class="paragraph" data-counter="1136" id="p-1136">Ma perché il reato sia reato non basta che ciò avvenga ma occorre che ciò abbia una origine che sia da riportare, e che possa essere riportata, ad una <em>decisione dell’uomo</em>, ad una <em>iniziativa dell’uomo</em>, alla <em>volontà dell’uomo</em> di creare egli questa novità nella vita sociale che si esprime nella rottura degli interessi e dei valori che in essa si trovano.</p><p class="paragraph" data-counter="1137" id="p-1137">E, quindi, questa sorta di <em>bipartizione</em> del reato come fatto, bipartizione che da un lato, mette in rilievo il contenuto, il fatto della volontà del soggetto, la sua decisione, il suo “si” al fare, quindi come opera, come “si?” detto dall’uomo; e dall’altro, l’opera come il suo toccare la natura, la società, la realtà per modificarla in senso conforme alla sua intuizione, alla sua motivazione che noi sappiamo essere molto complessa.</p><p class="paragraph" data-counter="1138" id="p-1138">E, quindi, potremmo dire, il reato è questi due aspetti del fatto, questi due momenti del fatto: <em>volontà</em> ed <em>azione</em>. Dico approssimativamente perché l’azione comprende entrambi: volontà e realizzazione, volontà e atto.</p><h2>197. Il rapporto di contraddizione tra fatto umano e ordinamento giuridico. Breve richiamo all’evoluzione della dottrina sul tema. Una prima notazione sulla definizione del reato. L’antigiuridicità considerata come linfa e come essenza del reato e non come sua parte o elemento. (Rinvio)</h2><p class="paragraph" data-counter="1139" id="p-1139">Ma ad un certo momento si è cominciato a pensare, dovendosi trovare questa caratterizzazione ulteriore del fatto come reato, [si è cominciato a pensare] a qual è il suo rapporto, il rapporto di questo fatto con l’ordinamento giuridico, con il sistema delle norme. Perché, certo, ogni fatto umano è un atto di volontà ed è una creazione di qualche cosa di nuovo nella realtà. Ma noi siamo nel mondo del diritto, siamo nel mondo del diritto penale: possiamo definire il reato semplicemente come opera dell’uomo nel suo duplice aspetto soggettivo ed oggettivo? O dobbiamo necessariamente aggiungere un contrassegno che riporti, che rimetta in collegamento questa opera dell’uomo con il sistema delle norme, con il complesso delle esigenze giuridiche che si presentano nella società?</p><p class="paragraph" data-counter="1140" id="p-1140">E allora, ecco che la dottrina ha introdotto un altro elemento del reato, un’altra <em>nota caratteristica</em>. Qui si tratta di un fatto umano, si tratta di un’opera dell’uomo che sia però contraria al diritto, cioè che abbia una relazione che sia definita confrontandola con una norma giuridica penale, un confronto che si concluda con una valutazione negativa. Cioè il reato è opera dell’uomo, certo, ma sempre che essa, confrontata con le norme di diritto, ne risulti qualificata nel senso della contraddizione, nel senso della diversità.</p><p class="paragraph" data-counter="1141" id="p-1141">Quindi nessuna opera umana può essere considerata reato se non sia prima confrontata con esigenze di carattere giuridico e non sia riscontrata come contraddittoria con queste esigenze. Se le esigenze del diritto, del diritto penale dicono “sì”, l’opera dell’uomo, di cui dobbiamo riscontrare il carattere negativo e delittuoso deve significare il “no” di fronte alla esigenza contenuta dalla norma. E, quindi, tutto il reato è da indicare nei confronti degli altri fatti umani nel senso che esso contiene in sé una carica di contraddizione al diritto, una qualifica di antitesi tra essa — opera dell’uomo — e il diritto, in base al quale quest’opera viene giudicata.</p><p class="paragraph" data-counter="1142" id="p-1142">Vedete la differenza che c’è tra un reato ed un negozio giuridico: alla fine il negozio certamente contiene in sé un rapporto con il diritto, ma è un rapporto di coerenza. Cioè, il negozio è giuridico e vale in quanto sia <em>coerente con il diritto</em>, quindi la coerenza con il diritto è il suo contrassegno. Per il reato, invece, il suo contrassegno è la <em>incoerenza con il diritto</em>, è la contraddizione, è la diversità: dove il diritto dice “sì”, “sì” all’ordine sociale, “sì” al sistema degli interessi, il reato dice “no” all’ordine sociale, “no” al sistema degli interessi, e altera profondamente questo sistema.</p><p class="paragraph" data-counter="1143" id="p-1143">Quindi l’altra <em>nota caratteristica</em> del reato è, appunto, la sua antigiuridicità, la quale è considerata come — è detto proprio così — una sorta di <em>sangue che circola nel corpo</em>, nella realtà del reato, come la linfa; non è una parte del reato, è il <em>tutto</em>: tutto il reato, nel suo insieme, è caratterizzato, è qualificato da questa contraddizione e, quindi, il senso della diversità circola e contrassegna tutto intero il reato.</p><p class="paragraph" data-counter="1144" id="p-1144">E allora noi potremmo essere tentati di dire, a questo punto, che <em>il reato è il fatto umano che contrasta con il diritto; il fatto umano in senso soggettivo ed oggettivo che contraddice il diritto</em> e resta da questa contraddizione qualificato.</p><p class="paragraph" data-counter="1145" id="p-1145">Ma mi pare occorra ancora qualche osservazione per collegare questa notazione di <em>antigiuridicità</em> con le due qualifiche del fatto di cui abbiamo parlato e che ciò richieda un’altra osservazione che, data l’ora e la vostra visibile stanchezza, rimanderei alla prossima lezione.</p><h2>198. L’antigiuridicità intesa come nota concettuale del reato. Necessità di esaminare il collegamento tra fatto e diritto, entrambi considerati sia sotto l'aspetto soggettivo, sia sotto l’aspetto oggettivo<sup><a href="#moronote-44" id="moronote-ref-44">[XLIV]</a></sup></h2><p class="paragraph" data-counter="1146" id="p-1146">[Nella lezione precedente abbiamo visto come, sin dagli] inizi della dottrina moderna del diritto penale, nel dato costituito dal <em>fatto</em> umano, si è distinto un aspetto soggettivo ed un aspetto oggettivo, quelli che la dottrina classica chiamava rispettivamente la <em>forza morale</em> e la <em>forza fisica</em>, cioè l’iniziativa virtuale del soggetto, il suo atto di volontà e la realizzazione di questa volontà espressione della iniziativa del soggetto nella concreta realtà storica.</p><p class="paragraph" data-counter="1147" id="p-1147">Poi abbiamo rilevato che si è introdotto nella concezione del reato il riferimento alla cosiddetta <em>antigiuridicità</em>. Cioè si è intuito che il reato non è, non può essere, un fatto come qualsiasi altro, ma è un fatto caratterizzato in ragione di un rapporto, di un riferimento al diritto; è caratterizzato in termini di contraddizione tra fatto e diritto. Mentre per una serie di attività umane, che sono rilevanti per il diritto, il riferimento al diritto è in termini positivi, è in termini di conformità al diritto, è in termini di armonia tra finalità umane e finalità sociali, invece, per il reato, il rapporto con il diritto è un rapporto di contraddizione: da qui l’espressione <em>antigiuridicità</em>. Evidentemente non si potrebbe definire il reato senza tener conto di questa sua incompatibilità con il diritto. Il fatto, bisogna precisare, è reato nella misura nella quale esso si oppone al diritto, ne contraddice le esigenze, ne mette in forse gli interessi.</p><p class="paragraph" data-counter="1148" id="p-1148">E, quindi, tra le <em>note concettuali</em> del diritto entra l’<em>antigiuridicità</em> che, come ho accennato nella precedente lezione, per molto tempo è considerata come qualche cosa che si immedesima compiutamente con il reato: cioè è come — si dice — la linfa vitale che è in un organismo vivente. Così l’<em>antigiuridicità</em>: è come il sangue che circola nell’organismo del reato, quindi qualche cosa che lo investe e lo qualifica precisamente. Per così dire l’<em>antigiuridicità</em>, la contraddizione al diritto, è l’<em>in sé </em>del reato, l'<em>essenza</em> del reato.</p><p class="paragraph" data-counter="1149" id="p-1149">Ma credo che per giungere a cogliere -compiutamente la nozione del diritto si debba approfondire un momento questo punto, cioè il rapporto di contraddizione che c’è, il rapporto di incompatibilità che c’è tra il fatto e il diritto. Cioè il fatto è diverso dal diritto, è diverso da quello che il diritto immaginava e il fatto reca in sé la diversità come espressione della sua vera natura: la sua diversità dal diritto.</p><p class="paragraph" data-counter="1150" id="p-1150">Ma per comprendere meglio questo, conviene ritornare un momento a quella distinzione, a quella <em>bipartizione</em> che abbiamo fatto a proposito del fatto, quando ne abbiamo distinto, come ho detto poc’anzi, un aspetto propriamente soggettivo e un aspetto propriamente oggettivo. Cioè da una lato, il fatto umano come iniziativa, come decisione del soggetto che dice: “voglio”; dall’altro, il fatto umano come traduzione di questa volontà in attività concreta e in risultato sociale.</p><p class="paragraph" data-counter="1151" id="p-1151">Pensiamo all’omicidio, dove vi è la volontà di uccidere e quindi vi è l’iniziativa del soggetto, lo spirito del soggetto che è la traduzione di questa decisione fino al compimento dell’avvenimento che integra il reato di omicidio, fino alla morte della persona. Quindi sono due aspetti. Ed è da ritenere che il fatto si confronti con il diritto sotto l’uno e sotto l’altro profilo. </p><p class="paragraph" data-counter="1152" id="p-1152">E, quindi, se ci domandiamo: la contraddizione del fatto con il diritto, l’urto del fatto con il diritto, la diversità del fatto nei confronti del diritto, come è da intendere? Dobbiamo rispondere che è da intendere diversamente, a seconda che si consideri l’aspetto soggettivo, l’atto puntuale di volontà, o l'aspetto oggettivo, cioè la realizzazione di un accadimento che interviene a modificare la realtà naturale e quella sociale. E quindi ci ricordiamo a questo punto che, per accenni già fatti, abbiamo inteso anche il diritto in due aspetti diversi, in due momenti diversi: ancora una volta abbiamo inteso il diritto nel suo significato, nel suo riferimento <em>soggettivo</em>, e il diritto nel suo significato <em>obiettivo</em>.</p><h2>199. Immancabile considerazione del diritto come valore. La valutazione positiva o negativa degli avvenimenti umani. La norma penale come impulso indirizzato alla volontà del soggetto e come indicazione di fatti e di situazioni sociali conformi o difformi rispetto alle esigenze dell’ordinamento giuridico</h2><p class="paragraph" data-counter="1153" id="p-1153">Quindi, quando si dice “diritto”, se si analizza bene, ci si accorge che il diritto da un lato è, come abbiamo detto più volte, un comando, un imperativo, una sollecitazione indirizzata dalla società di cui il diritto è l’espressione proprio verso la coscienza e la volontà del soggetto. Quindi il diritto è per un verso comando personale che impegna la volontà del soggetto; per un altro aspetto, invece, il diritto è l’espressione di una valutazione. Il diritto, cioè, significa il valore che hanno alcuni avvenimenti umani, quindi un valore positivo dichiarato dal diritto e perseguito dal diritto per alcuni avvenimenti, e un valore negativo un <em>disvalore</em> dichiarato, manifestato dal diritto per altri avvenimenti. i</p><p class="paragraph" data-counter="1154" id="p-1154">Quindi certamente il sistema delle norme di diritto penale, sotto il profilo della valutazione che esse contengono dei fatti sociali, apprezzeranno come un <em>valore</em> la integrità della vita, della salute della persona e valuteranno, invece, in modo negativo, come <em>disvalore</em>, avvenimenti che significhino la menomazione di questa integrità della vita del soggetto, cioè di questo valore sociale.</p><p class="paragraph" data-counter="1155" id="p-1155">Quindi nella norma di diritto noi possiamo cogliere, da un lato, un impulso indirizzato alla volontà perché essa si svolga in un certo modo, e dall’altro la indicazione di fatti, di situazioni sociali, indicate come conformi o difformi nei confronti delle esigenze dell’ordinamento giuridico.</p><p class="paragraph" data-counter="1156" id="p-1156">E allora se ci ricordiamo come abbiamo bipartito il fatto, diventa facile far corrispondere alla <em>bipartizione del fatto</em> — momento <em>soggettivo</em> e momento <em>oggettivo</em>, volontà del soggetto e attività realizzatrice del soggetto — [far corrispondere] a questi due momenti, i due momenti del diritto ai quali accennavo innanzi: cioè il diritto come impulso — se volete, il diritto come imperativo — da un lato, e il diritto come espressione di valori sociali, considerati intangibili, della vita di relazione.</p><p class="paragraph" data-counter="1157" id="p-1157">Allora evidentemente l’impulso o imperativo nel quale il diritto innanzitutto si esprime sarà un impulso che si rivolge alla volontà del soggetto, sarà un comando tendente a vincolarne le decisioni etico-giuridiche. E, quindi, un parallelo, una comparazione, devono essere stabilite tra l’iniziativa del soggetto, l’atto di volontà di lui, e il comando del diritto che tende a ricondurre questa volontà in una certa direzione e, dall’altra parte, il momento del fatto sarà comparato con il diritto, comparato in un rapporto di contraddizione e di diversità.</p><p class="paragraph" data-counter="1158" id="p-1158">E quindi, quanto il soggetto ha non solo voluto ma realizzato, producendo un evento nella vita sociale, sarà guardato sotto il profilo del diritto e ne riceverà una qualificazione.</p><h2>200. Conclusioni per l’argomento in esame: la coincidenza tra la bipartizione del fatto (nei due momenti soggettivo, la disobbedienza al comando del diritto, e oggettivo, la realizzazione dannosa del sistema dei valori giuridici prevalenti) e la bipartizione del diritto (e cioè antigiuridicità soggettiva, che esprime l’atto di volontà del soggetto contrario al comando del diritto, e antigiuridicità oggettiva, che si esprime nella contraddizione al sistema di valori sociali)</h2><p class="paragraph" data-counter="1159" id="p-1159">Ora, quando siamo di fronte ad un reato, se paragoniamo l’atto puntuale di volontà del soggetto all’imperativo del diritto, dobbiamo concludere che l’atto di volontà è una contraddizione dell’imperativo del diritto; è una vanificazione; è una mancata risposta positiva all'appello che il diritto ha fatto; un mancato accoglimento dell’impulso della sollecitazione a volere. E, quindi, il reato, sotto il profilo soggettivo, è contraddizione con il comando del diritto e — se vogliamo dire una parola che ci è accaduto di adoperare qualche volta — è un <em>atto di disobbedienza</em>: cioè l’atto di volontà del soggetto contraddice al diritto in quanto rappresenta una <em>disobbedienza</em>, una inattuazione del soggetto in ordine ai comandi giuridici.</p><p class="paragraph" data-counter="1160" id="p-1160">E se guardiamo quello che abbiamo chiamato il fatto nella sua oggettività, cioè l’accadimento che si è verificato nella vita umana in forza della volontà espressa dal soggetto, dobbiamo ancora una volta in questa relazione riscontrare una qualifica di contraddizione. Perché quello che è accaduto in un omicidio in forza di una volontà disobbediente nei confronti dell’ordinamento, quello che è stato così realizzato, è un fatto, è una situazione di fatto, è un <em>frammento di vita sociale</em> che è in contraddizione con i valori, con il sistema dei valori indicato dal diritto. Nel sistema dei valori indicato dal diritto c’è il <em>bene della vita</em> e della integrità come bene apprezzabile, e c’è la <em>menomazione della vita</em> e della integrità come situazione non apprezzabile e quindi contraddittoria con le valutazioni e con le esigenze del diritto.</p><p class="paragraph" data-counter="1161" id="p-1161">Quindi possiamo specificare che i due momenti di fatto, nei quali il reato si distingue, si contrappongono entrambi al diritto, rappresentano entrambi l’esatto contrario di quello che il diritto vuole e, quindi, sono rispettivamente una <em>disobbedienza</em> <em>ed una realizzazione dannosa del sistema dei valori giuridici prevalenti</em> in forza delle norme di una certa società.</p><p class="paragraph" data-counter="1162" id="p-1162">Quindi, bipartito il fatto, per concepirlo attraverso un’analisi accurata, bipartito il diritto. Messi in correlazione i due aspetti del fatto con i due correlativi aspetti del diritto, se ne desume la qualifica generale di contraddizione del fatto al diritto, cioè quella <em>antigiuridicità</em> di cui la dottrina aveva parlato, che noi possiamo quindi accettare con la specificazione che vi è una <em>antigiuridicità</em>, che potremmo dire in senso <em>soggettivo</em>, ed un’<em>antigiuridicità </em>in senso <em>oggettivo</em>: la contraddizione al diritto come comando, la contraddizione al diritto come sistema di valori sociali.</p><h2>201. La dottrina (intermedia) della tripartizione del reato. Chiarimento sulla riconoscibilità della colpevolezza nell’antigiuridicità soggettiva. La punibilità non può costituire un elemento del reato, ma è l’involucro esterno del reato</h2><p class="paragraph" data-counter="1163" id="p-1163">MI pare che questo presenti ordinatamente, in modo compiuto, la natura del diritto. E questa presentazione che utilizza una distinzione essenziale in seno al fatto, cui corrisponde una distinzione essenziale, parimenti essenziale e coerente, in seno al diritto, viene ricompresa quella <em>tripartizione</em> del reato, quella indicazione analitica di tre elementi componenti del reato di cui ha parlato la dottrina intermedia. Cioè si dice: il reato è <em>fatto</em>, il reato è <em>antigiuridicità</em>, il reato è <em>colpevolezza</em>; cioè è queste tre cose, è quello che risulta da queste tre <em>notazioni concettuali</em>.</p><p class="paragraph" data-counter="1164" id="p-1164">Ora, non stenterete a riconoscere nel <em>fatto</em> quello che io vi ho descritto, anche se l’ho distinto in due aspetti per comodità e per maggiore approfondimento della conoscenza; non stenterete a riconoscere, in quella che viene chiamata <em>antigiuridicità</em>, la contraddizione del diritto per quanto riguarda l'<em>aspetto oggettivo </em>del fatto, cioè quella che talvolta si chiama la <em>dannosità</em> del fatto, la <em>dannosità sociale</em> del fatto, la compromissione dei valori consacrati dal diritto e destinati, nella intuizione del potere sociale, a prevalere; e nella <em>colpevolezza</em>, in quella che si chiama la <em>colpevolezza</em> — che poi naturalmente noi esamineremo più compiutamente — non stenterete a riconoscere la cosiddetta <em>antigiuridicità soggettiva</em>. Perché, che cos'è la colpa, di cui qui si parla, se non la contraddizione tra l’atto di volontà del soggetto e la sollecitazione che a quella volontà veniva dall’ordinamento giuridico, perché essa si orientasse in un certo modo? Essa si è, invece, orientata, disobbedendo, in modo diverso, e questo costituisce in colpa il soggetto. Il soggetto è in colpa perché ha detto “no” al diritto con la sua volontà personale, con il suo singolo, puntuale, atto di volontà. Quindi quello che è importante è intendersi su questi due momenti del fatto e del diritto e sul legame di contraddizione che stringe fatto a diritto nei diversi aspetti; poi ci si può esprimere nei termini nei quali 10 mi sono espresso, o si può adottare la terminologia per la quale il reato è composto — si intende idealmente —, è contrassegnato, concettualmente, da tre elementi, da tre aspetti: il <em>fatto</em>, l’<em>antigiuridicità,</em> la <em>colpevolezza</em>.</p><p class="paragraph" data-counter="1165" id="p-1165">Mentre non può essere considerato un elemento del reato, un contrassegno del reato, quello che taluno ha ritenuto essere tale, cioè la cosiddetta <em>punibilità</em> del reato. La punibilità è, per così dire, esterna al reato. Si capisce che quando il reato è visto nel suo complesso, come <em>fatto antigiuridico</em> e <em>colpevole</em>, come fatto oggettivamente e soggettivamente antigiuridico, cioè quando cogliamo il reato come il male sociale, che è anche il male personale del soggetto, come atto di disobbedienza, diciamo che il reato è punito, diciamo che il reato — in quanto è questo che abbiamo detto: <em>disobbedienza</em>, <em>compromissione di valori sociali</em> — è punibile, è suscettibile, è pronto a ricevere una pena che è il modo di reagire del diritto a quello che turba la vita sociale ed al quale il diritto deve fare guerra con la pena. Quindi, certamente il reato è un fatto punibile, ma la punibilità è, per così dire, l’insieme del reato, è l’involucro del reato; il reato per tutto quello che è, come abbiamo detto, è certamente un fatto punibile, però il contrassegno della punibilità non è un singolo elemento, un singolo concetto del reato.</p><h2>CAPITOLO DICIOTTESIMO</h2><h2>LE NOTE CONCETTUALI DEL REATO</h2><h2>SEZIONE PRIMA </h2><h2>Il fatto tipico</h2><p class="paragraph" data-counter="1166" id="p-1166">Sommario: 202. Il fatto come complesso episodio della vita umana. - 203. Il fatto puntualmente descritto dal diritto: la <em>rilevanza penale del fatto</em> o <em>tipicità</em>. - 204. L’azione e l’evento. - 205. L’azione come espressione del <em>dinamismo</em> del soggetto e lo <em>status</em> come condizione personale e suo modo di essere non rappresentabile nel concetto di azione. - 206. Gli <em>atti riflessi</em>, istintivi e automatici. La coazione o costringimento fisico del soggetto. La violenza morale. - 207. Il legame obiettivo e subiettivo tra volontà e azione. - 208. L’evento: il punto di arrivo dell’azione prodotto dal <em>dinamismo fisico</em> del soggetto e perseguito dal suo <em>dinamismo spirituale</em>. - 209. Chiarimento sulla distinzione tra <em>reati con evento</em> e <em>reati senza evento</em>. - 210. L’omissione. La rispondenza dei comportamenti (positivi e negativi) ai comandi (positivi e negativi) della norma penale. - 211. Le posizioni della dottrina che tende ad assimilare l’omissione all’azione. La c. d. <em>corporeità</em> (o fisicità) dell’omissione come tentativo volto ad individuare una equiparazione in termini di <em>esteriorità fisica</em> tra l’azione e l’omissione. Chiarimento e rilievi critici. - 212. La realtà spirituale e normativa dell’omissione. - 213. Il rapporto di causalità: il legame tra comportamento umano e risultato. Le teorie in tema di rapporto di causalità: a) la “causalità fisica”. - 214. (...<em>Segue</em>) b) La teoria della <em>conditio sine qua non</em>. Il concetto di causa come precedente indispensabile per il verificarsi dell’evento. La rilevanza della suddetta teoria come valore di sbarramento alla “persecuzione all’infinito della persona”, ma con un suo limite di dottrina ‘’livellatrice’’ che riconduce “piattamente” l’azione umana tra i precedenti meccanici e inconsci dell’evento. - 215. c) (...<em>Segue</em>) c) La teoria della <em>causalità adeguata</em>.</p><h2>202. Il fatto come complesso episodio della vita umana</h2><p class="paragraph" data-counter="1167" id="p-1167">Dobbiamo soffermarci un momento, adesso, sugli elementi del fatto, il che comporta di dare uno sguardo al fatto in vari aspetti. E ciò faremo, per mancanza di tempo sufficiente, con la massima rapidità.</p><p class="paragraph" data-counter="1168" id="p-1168">Ora, certo, il fatto è, nel suo significato più generale — a parte la distinzione che io ho fatto, e che ritorna di quando in quando, tra momento della volontà e momento della realizzazione — [il fatto è] un complesso episodio della vita umana e sociale. Il fatto è qualche cosa che ha un senso compiuto che si inserisce nella realtà storica con una certa fisionomia, con un certo significato. E si inserisce, ovviamente, in questa realtà con una traiettoria che parte dalla volontà del soggetto, parte dalla decisione del soggetto, procede attraverso atti più o meno frazionati e frazionabili di realizzazione ed approda ad un risultato finale che completa, integra pienamente il significato del fatto e ne fa un episodio rilevante. Cioè non un atto di volontà vuoto di contenuto, ma un atto di volontà che ha un suo contenuto, un suo significato, un suo punto di arrivo.</p><p class="paragraph" data-counter="1169" id="p-1169">Quindi, da un lato la decisione del soggetto, quella in forza della quale egli presceglie l’azione, presceglie il tipo di azione, si determina, si esprime, si muove, si dispone a concretare nella realtà atti di realizzazione più o meno prolungati e frazionati. Un’ingiuria si esprime soltanto in una parola e quindi la realizzazione è puntuale e rapidissima. Un omicidio o un ferimento, invece, possono esprimersi in un procedimento di realizzazione anche prolungato o estremamente prolungato: il procurarsi l’arma, le munizioni, il caricare, il mirare, lo sparare, l’uccidere: ecco una serie di atti di realizzazione. E se guardiamo alla ipotesi di un reato (di chi venga ucciso, per esempio, per lento avvelenamento), questo processo di realizzazione, questa graduale attuazione della decisione della volontà del soggetto, si può protrarre veramente lungamente nel tempo fino al punto di arrivo, cioè al verificarsi di qualche cosa che dà più contenuto e un senso compiuto alla volontà del soggetto, il quale avrà voluto, in contraddizione con il diritto, qualche cosa che noi sappiamo, essa pure, in contraddizione con il diritto. Ed è il punto di arrivo di questa volontà che si realizza, il punto di impatto che modifica e rende interessante e significativo quel momento della realtà nel quale si è verificato l’accadimento. Quando c’è la morte della persona, in conseguenza dell’omicidio, questo è il punto d’arrivo di una volontà che si realizza fino al suo compimento, che è la modificazione in senso peggiorativo della realtà sociale, in ragione della soppressione di una vita, della cessazione di una vita come frutto, come conseguenza, come punto di arrivo di una volontà che si realizza nella vita sociale. Questo — diciamo — fatto, evidentemente, nel suo significato più generale: noi pensiamo a questa compiuta traiettoria che va dalla decisione interiore del soggetto alla sua manifestazione e realizzazione esterna fino alla sua coerente conclusione.</p><h2>203. Il fatto puntualmente descritto dal diritto: la <em>rilevanza penale</em> del fatto o <em>tipicità</em></h2><p class="paragraph" data-counter="1170" id="p-1170">Naturalmente questi vari aspetti li potremo e dovremo distinguere nello studiare, poi, il fatto. Ma parlando inizialmente del fatto bisogna che lo presentiamo così, nel suo complesso, perché così esso è descritto dal diritto. Certo, possiamo cogliere i vari momenti come in una <em>sequenza cinematografica rallentata</em>, possiamo cogliere i diversi momenti, ma il diritto descrive necessariamente un fatto compiuto dal suo momento di inizio, laddove esso emerge nella coscienza e nella volontà del soggetto, fino al suo esaurirsi, al suo compiersi nella realtà sociale. E questa è quella che si suole chiamare la <em>fattispecie</em> del reato: è una terminologia che troverete frequentemente adottata nella dottrina e nella giurisprudenza. Che cosa è il reato? Innanzitutto è un fatto, un fatto descritto, un fatto disegnato puntualmente dal diritto. Cioè, state attenti: prima ancora di dire che quel fatto è in contrasto con il diritto, che quel fatto è un fatto di disobbedienza o è un danno sociale, prima ancora, dobbiamo stabilire che il fatto del quale ci occupiamo ha una sua rilevanza perché corrisponde puntualmente ad una descrizione della legge penale che noi sappiamo, già da tempo, dover essere una descrizione estremamente precisa, in forza di quel principio di legalità di cui abbiamo parlato più volte, quel <em>principio di legalità</em> che è anche indicato dalla Costituzione come garanzia che il cittadino, il soggetto alla legge, non possa essere punito se non in forza di una legge, la quale sia puntualmente attuata, puntualmente riprodotta nella realtà.</p><p class="paragraph" data-counter="1171" id="p-1171">Certo, il fatto può essere conforme alla fattispecie: un omicidio può essere considerato conforme alla fattispecie, cioè alla descrizione che il diritto ne fa e non essere antigiuridico. Se si tratta di omicidio commesso senza coscienza e volontà, cioè senza reale disobbedienza, non vi sarà quella contraddizione al diritto che abbiamo detto essere necessaria per aversi veramente il reato, cioè il fatto punibile; se sarà un omicidio commesso in condizioni di legittima difesa, non vi sarà veramente una menomazione dei valori giuridici, che nel caso di legittima difesa vengono, per così dire, capovolti: il soggetto non avrà compromesso un bene giuridico e, quindi, non si sarà contrapposto oggettivamente al diritto. Quindi, quando vi è la forma del reato, non sempre vi è la sostanza del reato, non sempre ve ne sono veramente gli elementi. Ma certamente noi dobbiamo prima di tutto riscontrare che vi sia la fisionomia del reato; poi passeremo a domandarci se il soggetto era o non era cosciente di quello che faceva, cioè se disobbediva o no; poi passeremo a stabilire se veramente offendeva, o no, un bene giuridico. Ma per giungere a tanto, per arrivare a questa determinazione, dobbiamo passare per un gradino intermedio, cioè dobbiamo passare attraverso la dichiarazione di quella che si chiama <em>rilevanza penale del fatto</em>, corrispondenza del fatto alla fattispecie giuridica o, in altri termini, <em>tipicità</em>, perché i fatti rilevanti penalmente sono fatti tipici per una determinazione della legge, sono fatti perfettamente conformi, perfettamente rispondenti alla descrizione della legge.</p><p class="paragraph" data-counter="1172" id="p-1172">Tipicità del reato che corrisponde anche ad una esigenza logica. Cioè noi dobbiamo raccogliere una serie di elementi che possono essere considerati in modo frazionato, dobbiamo unificarli in un insieme veramente significativo perché si possa dire un fatto; perché vi sia un fatto non basta un frammento della realtà: bisogna che vi sia qualche cosa che abbia un significato umanamente e socialmente compiuto, e questo è un compito che si assume il legislatore. Cioè a dire: la compiutezza di significato, il reale contenuto del fatto nel suo insieme, non può essere stabilito arbitrariamente dal singolo. Deve essere stabilito con un atto di sua responsabilità dal legislatore: è soltanto il legislatore, attraverso la legge, che ci dice qual è il fatto significativo, compiuto, del quale ci occupiamo; quel fatto che è rilevante, che è interessante per il diritto penale; quel fatto sul quale si sofferma l’attenzione del giudice. Non è che sempre, da una indagine intorno a un reato, derivi che un reato veramente esiste: si può giungere ad assolvere perché, come si dice, il fatto non sussiste, non costituisce reato.</p><p class="paragraph" data-counter="1173" id="p-1173">Ma perché si è cominciata un’indagine, che d’altra parte impegna e costringe delle persone, tanto da determinare la necessità di norme regolatrici dell’attività processuale dirette a garantire il soggetto nel corso di questo accertamento? Perché è emerso un fatto che, fin quando non sarà più attentamente esaminato, appare rilevante per il diritto, appare conforme ad una previsione, appare aderente ad un tipo descritto, ad un tipo di fatto descritto dalla legge penale. E, quindi, il fatto appare tipico ed è per questo che il magistrato se ne interessa, ma senza che ciò voglia dire che poi questo interessamento debba tradursi necessariamente in una condanna, perché la tipicità del fatto non significa ancora la sua antigiuridicità, la sua reale contraddizione al diritto. E, quindi, è questa indagine per gradi che noi dobbiamo immaginare, una indagine per gradi che, come primo grado, ci presenta la necessità di riconoscere i lineamenti del fatto in quello che accade: c’è o non c’è rispondenza a uno schema legislativo? Se c’è, allora il giudice se ne interesserà; se non c’è, non potrà interessarsene in forza del principio di legalità. Quello che è atipico, cioè quello che non risponde alla descrizione della legge, è fuori della possibile attenzione del giudice e rientra nella sfera di libertà del soggetto; quello che invece è conforme al tipo legale, rientra nell’ambito dell’interessamento del giudice che, iniziando la sua indagine, compie soltanto un giudizio provvisorio con riserva di accertare, poi, l’esistenza dei contrassegni che qualificano veramente e sostanzialmente un fatto come reato.</p><h2>204. L’azione e l’evento<sup><a href="#moronote-45" id="moronote-ref-45">[XLV]</a></sup></h2><p class="paragraph" data-counter="1174" id="p-1174">[Nell'ultima lezione ci siamo occupati di] un’altra componente del reato, cioè il fatto, che poi abbiamo distinto in un <em>momento soggettivo</em> e in un <em>momento oggettivo</em>. E del fatto abbiamo messo in rilievo, nella lezione precedente, il significato della tipicità, cioè della puntuale rispondenza che il fatto deve avere con il tipo indicato, con la descrizione compiuta da una norma penale, al fine di poterne affermare la rilevanza, in linea di principio, per il diritto penale. Cioè il fatto deve essere un complesso significativo, ed un complesso significativo, come tale, definito dalla legge penale.</p><p class="paragraph" data-counter="1175" id="p-1175">Quindi quello che conta è il punto di vista del legislatore che raccoglie e prospetta, nel loro insieme, determinati fatti come tali che destano interesse per il diritto penale, anche se abbiamo detto che la rilevanza penale non significa ancora che vi sia un reato, cioè un fatto punibile, perché vi possono essere fatti che rispondono alle previsioni della legge penale e, tuttavia, non costituiscono reati per difetto o di antigiuridicità soggettiva o di antigiuridicità oggettiva, come vedremo nelle prossime lezioni.</p><p class="paragraph" data-counter="1176" id="p-1176">Adesso soffermiamoci un momento sul fatto, nel presupposto che esso sia tipico, nel presupposto che esso corrisponda puntualmente alla previsione della legge penale. E quindi, in termini generali, possiamo dire che il fatto di cui il diritto penale si occupa, è il fatto destinato a mettere in moto l’attenzione del giudice e a portare, talvolta, almeno al riconoscimento che dell’esistenza del reato, che è una azione umana. Noi sappiamo che il diritto, il diritto penale, è una creazione di ordinamento per l’uomo; quindi deve, in ogni caso, trattarsi di comportamenti umani inseriti e qualificati nella vita sociale per la loro rilevanza in confronto degli altri comportamenti che concorrono a costituirli. Quindi, diciamo, prima un’azione in senso stretto.</p><p class="paragraph" data-counter="1177" id="p-1177">Naturalmente, quando si parla di azione, l’accento può essere posto su diversi momenti che compongono l’azione: può essere posto sul momento della <em>volontà</em>, sul momento della decisione, laddove, appunto, il soggetto delibera di mettere in movimento un processo destinato a modificare la realtà sociale; l’accento può essere posto sul processo di realizzazione, sullo sforzo del soggetto che si estrinseca nell’intento di giungere alla progettata modifica del mondo sociale sul quale si esprimono questi giudizi; o l’accento può essere posto sul <em>risultato finale</em>, su quel punto nel quale in forza della volontà che si determina, in forza dell’azione giuridica che ne segue, si giunge al risultato di una nuova situazione nella realtà sociale, situazione che, certamente, è oggetto della attenzione e della valutazione del diritto.</p><p class="paragraph" data-counter="1178" id="p-1178">Io credo che quando si parla di fatto, pur mettendo l’accento sull’uno o sull’altro di questi aspetti, si deve aver presente il loro insieme: parlando di fatto, è certamente arbitrario il cogliere un aspetto particolare della realtà, della realizzazione del soggetto a scapito di un altro. Quindi il fatto è tutto l’insieme del processo mediante il quale il soggetto incide nella realtà a partire dalla sua decisione personale, dal “sì” che egli dice al suo progetto di azione, fino alla più o meno lunga realizzazione di essa e fino al compimento del suo risultato. Però, in quello sforzo di distinguere — anche con una certa sottigliezza — l’un aspetto o l’altro, è pur possibile nell’insieme del fatto — che va dal “sì” del soggetto fino al compimento, all’esaurimento dell’azione — è possibile anche distinguere e, se volete, riservare all’azione in senso stretto quella parte del processo che comprende la decisione del soggetto, cioè l’atto di volontà di lui e il suo estrinsecarsi in uno sforzo di realizzazione che va mettendo in movimento la realtà, anche se possiamo fermarci, a questo punto, e riservare a questo <em>momento di arrivo dell’azione del soggetto</em>, un altro nome specifico, e cioè il nome di evento, di <em>accadimento</em>.</p><h2>205. L’azione come espressione del <em>dinamismo</em> del soggetto e lo <em>status</em> come condizione personale e suo modo di essere non rappresentabile nel concetto di azione</h2><p class="paragraph" data-counter="1179" id="p-1179">Ma deve essere innanzitutto chiaro che, dal punto di vista del diritto, dal punto di vista in ispecie del diritto penale, non può mai farsi rientrare nel significato di azione un semplice pensiero, un semplice progetto delittuoso che non abbia avuto almeno un principio significativo di realizzazione. Non dobbiamo mai dimenticare di essere nell’ambito del diritto, di quella caratteristica che, in modo un po’ approssimativo, è chiamata la <em>esteriorità del diritto</em>, esteriorità che, evidentemente, non va intesa nel senso di irrilevanza di momenti interni del soggetto — che sono anzi rilevantissimi soprattutto per il diritto penale — ma che può essere intesa in questo senso, che si comincia a soggiacere ad una valutazione giuridica, si comincia a parlare di una rilevanza giuridica, quando quello che si agita nella psiche del soggetto comincia a trovare un certo grado di estrinsecazione, cioè qualche cosa che esce dall’interiorità per entrare nella esteriorità, per entrare nel sistema dei rapporti sociali.</p><p class="paragraph" data-counter="1180" id="p-1180">Quindi, questa irrilevanza penale della pura e semplice escogitazione delittuosa si esprime molto bene con un adagio cioè che “non si sopporta, non si concepisce pena per il semplice pensiero”. Il pensiero, per quanto possa essere penetrante come espressione di intenzione del soggetto, resta nella sfera personale e non tocca l’ambito dei rapporti interpersonali dei quali, e dei quali soltanto, si occupa il diritto.</p><p class="paragraph" data-counter="1181" id="p-1181">Quindi, in prima linea, non è azione — e questo va detto a titolo interpretativo della definizione — [non è azione] quello che rimane e si esaurisce nella intimità del soggetto, nella sfera della persona. Così come, evidentemente, nel concetto di azione è implicito un <em>dinamismo</em>, un movimento, un dinamismo che è prima della volontà, nel senso che il soggetto decide qualche cosa, dice un “sì” ad un certo progetto o proposito, e poi c’è una <em>dinamica della estrinsecazione</em>: il progetto che si realizza con un movimento che incide sulla realtà e che tende a modificare. Quindi non è azione uno status personale, una condizione nella quale il soggetto si trovi. Vi sono delle condizioni personali — ne abbiamo anche parlato -dei modi di essere del soggetto, che hanno rilevanza per il diritto penale, ma hanno una rilevanza diversa: non hanno rilevanza come espressione di azione, perché l’azione è un <em>dinamismo</em> del soggetto, lo <em>status</em>, la condizione personale, è un modo di essere di lui che non rappresenta un movimento e un principio di intervento.</p><p class="paragraph" data-counter="1182" id="p-1182">E questo vale a distinguere l’azione umana, che è oggetto di un giudizio negativo da parte del diritto penale — giudizio negativo che conduce, in presenza di altre condizioni, alla irrogazione di una pena — e la constatazione, anche fatta dal giudice, dello stato di pericolosità criminale del soggetto, cioè l’accertamento che la persona costituisce, per il <em>suo modo di essere</em>, una fonte di pericoli e di attacchi per la società. Di questo fatto, cioè di questa constatazione della pericolosità del soggetto, il diritto penale si occupa. È un fatto rilevante dal punto di vista penale preventivo, non repressivo, e porta con sé l’accertamento della pericolosità, l’applicazione di una misura di sicurezza, ma <em>non come azione umana</em>, bensì come <em>stato della persona</em> che ha <em>accanto</em> all’azione umana, in taluni casi, una sua rilevanza ma <em>non come comportamento</em>, non è cioè assimilabile al comportamento del soggetto.</p><h2>206. Gli <em>atti riflessi</em>, istintivi e automatici. La coazione o costringimento fisico del soggetto. La violenza morale</h2><p class="paragraph" data-counter="1183" id="p-1183">E così ci si domanda se possano essere considerati un’azione i cosiddetti <em>atti riflessi</em>, cioè quelli nei quali vi è un movimento del soggetto, ma è un movimento stimolato con una sorta di automatismo da un lato puramente esterno. Quindi sono movimenti se volete, attività del soggetto — che non esprimono la personalità di lui: sono il seguito di una sollecitazione esterna alla quale l’organismo del soggetto risponde obiettivamente. E, in parte, sembrerebbero poter essere assimilate a questi atti riflessi gli atti automatici e gli atti istintivi, cioè quelli che sono frutto o di un’abitudine che il soggetto ha mano a mano determinato e in forza della quale si compiono, in una sorta di immediatezza incontrollata, una serie di movimenti del soggetto. Una parte notevole della nostra vita, in forza di abitudini contratte e diventate fatto automatico, si svolgono al di fuori di una puntuale decisione, di un preciso e controllato movimento del soggetto.</p><p class="paragraph" data-counter="1184" id="p-1184">E così gli atti istintivi che sono frutto di una costituzione, di un carattere, di una personalità che nel soggetto si è formata e di alcuni modi, appunto, istintivi e incontrollati di reagire. Quindi si sarebbe portati — avendo presente il concetto di azione come vera e propria iniziativa del soggetto, come una scelta che egli compie, come movimento che egli, controllandolo, pone in essere — [si sarebbe portati] ad escludere dal novero delle azioni gli atti istintivi e gli atti automatici come reazioni incontrollate della personalità. E tuttavia è forse prudente introdurre una distinzione rilevando che alcuni di questi automatismi, nei quali immediatamente si estrinseca la nostra personalità, sono in fondo espressione di atteggiamenti protratti nel tempo, sono espressione di condiscendenze, di accettazioni, di tolleranze da parte del soggetto, il quale avrebbe potuto anche rompere la spirale dell’automatismo e mantenere il controllo puntuale delle manifestazioni della sua personalità e, invece, frequentemente, si è lasciato andare, cioè ha lasciato che la sua vita, in una certa misura, invece di essere controllata severamente dalle risorse interiori del soggetto, fosse dominata dal meccanismo dell’abitudine.</p><p class="paragraph" data-counter="1185" id="p-1185">Quindi può dirsi che, di fronte ad atti di questo genere, di fronte allo scattare di alcuni meccanismi abitudinari e istintivi del soggetto, è forse opportuna un’indagine un po’ più approfondita per capire se costituiscano o meno azioni, cioè se siano elemento di un fatto che meriti di essere oggetto di esame da parte del giudice penale.</p><p class="paragraph" data-counter="1186" id="p-1186">E un’altra esclusione che si deve compiere è quella che riguarda atti compiuti dal soggetto sulla base di una coazione fisica, cioè i dati del vero e proprio costringimento del soggetto, come quello di chi fosse con la forza costretto da altri a sparare o a sottoscrivere una dichiarazione ingiuriosa o a fare altro che non è nella sua scelta, che non è nel suo progetto, che non è nella sua decisione, ma viene come movimento, sì della persona, ma coartato; quindi <em>formalmente</em> come movimento, come iniziativa della persona, ma <em>sostanzialmente</em> come movimento e iniziativa dell’altro soggetto che costringe.</p><p class="paragraph" data-counter="1187" id="p-1187">Quindi in questo caso, veramente non c’è volontà; in questo caso non c’è azione: c’è una mera, passiva, coatta esecuzione di una decisione e di un movimento di un altro soggetto, anche se a questo si associa, come coatto, un atteggiamento coerente del soggetto costretto.</p><p class="paragraph" data-counter="1188" id="p-1188">Ma sia chiaro che questo riguarda i casi di <em>coazione</em> <em>fisica</em> vera e propria, cioè la costrizione materiale, la violenza impiegata per indurre il soggetto a fare qualche cosa che ha l’apparenza, il volto esterno dell’azione, ma azione non è perché non ha il senso, il contenuto di decisone del soggetto.</p><p class="paragraph" data-counter="1189" id="p-1189">Diverso sarebbe il caso di chi agisce sulla base di una <em>violenza morale</em>, cioè sulla base di una minaccia, se volete di un timore, che sospinge il soggetto a scegliere, come sulla base di una motivazione, un comportamento che egli certamente non avrebbe tenuto se non vi fosse stato condotto dalla minaccia altrui e, tuttavia, subendo la minaccia, il soggetto compie qualche cosa. E questo qualche cosa nel quale non si riscontra la coazione fisica, a differenza di quanto avviene per la coazione fisica, è certamente azione, anche se noi sappiamo in parte — e meglio vedremo — che non vi è, in questo caso, una responsabilità, perché vi sono serie ragioni per le quali non si ritiene di poter condannare per un reato un soggetto il quale all’azione delittuosa sia stato costretto, se non fisicamente, almeno moralmente.</p><h2>207. Il legame obiettivo e subiettivo tra volontà e azione</h2><p class="paragraph" data-counter="1190" id="p-1190">Quindi abbiamo sgomberato il campo da tutto quello che potrebbe avere l’apparenza dell’azione, di collegamento con il comportamento del soggetto: sappiamo che non è azione il pensiero delittuoso, non è azione lo <em>status</em> del soggetto, non è azione la determinazione coatta, che non è azione il meccanismo automatico. Quindi è azione quello che ha, evidentemente, le caratteristiche della iniziativa e della decisione del soggetto e che introduce un elemento dinamico della realtà.</p><p class="paragraph" data-counter="1191" id="p-1191">Ma a questo punto è doveroso avvertire che questa caratteristica di decisione, di scelta, di messa in moto da parte del soggetto, anche se costituisce azione, non sempre è anche rilevante ai fini della punizione. Cioè, non tutto quello che è azione e, come tale rappresenta una scelta consapevole del soggetto, è anche una decisone della quale al soggetto si possa fare carico.</p><p class="paragraph" data-counter="1192" id="p-1192">Questa indagine relativa a quel modo di essere della decisone del soggetto, al modo di essere della sua scelta, viene compiuta in un altro comparto del diritto penale che non è quello relativo al fatto, ma è il comparto relativo all’<em>antigiuridicità soggettiva</em>; cioè non sempre una decisone del soggetto che costituisce azione rappresenta quella disobbedienza, quella personale contraddizione del soggetto nei confronti della norma, contraddizione nella quale noi riscontriamo una colpa e, quindi, l’esistenza di una <em>antigiuridicità soggettiva</em>.</p><p class="paragraph" data-counter="1193" id="p-1193">Per l’azione basta qualche cosa di meno che non sia questa contraddizione di cui vi parlavo, ma almeno questa decisione è necessaria. Quindi è necessario un “sì” progettuale del soggetto; è necessaria una messa in movimento che impegna la persona fisica del soggetto, che scatena sulla base di una decisone, di una volontà che muove verso l’attuazione, la forza, la capacità di incidere, di modificare del soggetto, fino ad un termine finale che può essere obiettivamente considerato come quello che dà significato all’azione, dà significato alla volontà perché dà ad essa un contenuto ed un risultato. Perché non si vuole genericamente: si vuole qualche cosa e il volere, che si traduce in azione, giunge ad un punto di arrivo, ad un risultato, ad un dato umano e sociale che è essenziale per la qualificazione del comportamento del soggetto. Ma questo non è un dato puramente obiettivo, cioè non è che l’azione si diparta come decisone del soggetto, si esprima in una forza che tocca la realtà e la vada alterando fino a concludersi con il risultato. Il legame non è puramente <em>obiettivo</em>, il legame deve essere anche <em>subiettivo</em>. Cioè, questo risultato dell’azione, il suo punto di arrivo, quel <em>quid</em> che l’uomo determina nella realtà e che induce il diritto penale ad occuparsi di quel comportamento. E quello che induce l’ordinamento penale ad occuparsi del comportamento è il significato di stridente contraddizione tra quello che il soggetto ha in concreto prodotto — la morte di una persona — e una esigenza di armonia sociale, una esigenza giuridica di valore.</p><p class="paragraph" data-counter="1194" id="p-1194">Ma non è che interessi che, per così dire, obiettivamente, dalla decisione di volere del soggetto e dalla sua attività — lo sparare, l’avvelenare o altra modalità — scaturisca obiettivamente un risultato; questo risultato deve essere perseguito dal soggetto, dev’essere avuto di mira da parte sua. Cioè non basta il legame — come vedremo — causale, cioè la sequenza per la quale da una certa azione umana, da sola o in concorso con altri elementi, scaturiscono dei risultati rilevanti per il diritto penale, occorre che questi risultati siano avuti di mira, cioè l’azione del soggetto non è cieca: è indirizzata, ha un punto di arrivo, ha una finalità e non l’ha solo <em>obiettivamente</em>, come estrinsecazione del soggetto, ma l’ha <em>subiettivamente</em>, cioè come un avere di mira qualche cosa. Il soggetto decide e si muove <em>sapendo</em> e <em>volendo</em> con maggiore e con minore chiarezza. Questo lo vedremo quando parleremo ancora una volta della <em>colpevolezza</em>, dell’<em>antigiuridicità soggettiva</em>: si muove verso un certo oggetto, si muove verso un risultato avuto di mira e perseguito con la sua azione.</p><p class="paragraph" data-counter="1195" id="p-1195">Quindi, come vedete, è una traiettoria che lega la volontà ad un momento di decisione del soggetto, al suo risultato, non solo attraverso la sequenza fisica ma attraverso una sequenza di carattere <em>psicologico</em>, dovrei dire di carattere morale, ma riservo questa espressione al momento nel quale questa finalizzazione dell’azione dovrà essere valutata nel suo significato di contraddizione personale con il sistema delle norme.</p><h2>208. L’evento: il punto di arrivo dell’azione prodotto dal <em>dinamismo fisico</em> del soggetto e perseguito dal suo <em>dinamismo spirituale</em></h2><p class="paragraph" data-counter="1196" id="p-1196">Voi avete, credo, già intuito che questo punto di arrivo, questo contenuto dell’azione prodotto dal <em>dinamismo fisico</em> del soggetto, perseguito dal suo <em>dinamismo spirituale</em> è quella ultima parte del fatto di cui abbiamo parlato dicendo che poteva essere anche per un momento isolata e distinta dall'azione. E questo è quello che si dice <em>evento</em>. E di <em>evento</em> il nostro codice parla frequentemente: ne parla a proposito del <em>nesso di causalità</em>, e ne parla in tante altre sedi, non esclusa quella nella quale viene valutata la gravità del fatto e, quindi, la gravità del risultato socialmente dannoso per l’azione del soggetto al fine di stabilire la pena più appropriata.</p><p class="paragraph" data-counter="1197" id="p-1197">Quindi, come vedete, è frequente che, pur nell’ambito del quadro generale del fatto, si distingua un momento del fatto che rappresenta il punto terminale, il punto di impatto dell’azione umana nella realtà sociale. Cioè quel momento nel quale la esteriorità, il carattere interpersonale del diritto si manifesta in tutta la sua chiarezza perché, a seguito di una azione che ha avuto momenti esterni realizzativi, si giunge ad un risultato che va a toccare un’altra persona, cioè che va a modificare un rapporto interpersonale.</p><p class="paragraph" data-counter="1198" id="p-1198">Ora, questo contenuto dell’azione, questo significato dell’azione, questo <em>quid</em> per il quale l’azione assume rilievo nei rapporti tra le persone, qualche volta è — per così dire — racchiuso, ricompreso nell’azione come fatto realizzativo, qualche volta se ne colloca all’esterno ed è possibile, e in un certo senso doveroso, di riscontrare il punto di arrivo come qualche cosa che è <em>al di fuori</em> del processo realizzativo del soggetto.</p><p class="paragraph" data-counter="1199" id="p-1199">Se prendete un reato di ingiuria vedete che esso si esprime nella puntualità di una parola o di una frase; detta la parola o la frase il reato è compiuto, il comportamento è esaurito; ed esso significa, già di per sé, tutto quello che è chiamato a significare nel mondo del diritto, tanto che sulla base di una parola, di una frase, puntuale interviene un giudizio del diritto che qualifica quel fatto come reato.</p><p class="paragraph" data-counter="1200" id="p-1200">Se guardate invece l’omicidio vedete che il punto di arrivo, il contenuto significativo, la ragione per la quale il diritto si occupa di quanto sta facendo il soggetto, si colloca fuori della attività realizzativa. Quindi non è così puntuale, così immediato, così involuto nell’insieme dell’azione, come a proposito dell’ingiuria; si distacca nel tempo, si distacca spesso, o talvolta, anche nel luogo: una persona ferita può morire in un luogo diverso da quello nel quale è stata colpita, quindi vedete che, in questo caso, l’evento si distacca come un frammento, un dato di fatto che il diritto prende in considerazione. E da qui, appunto, la tendenza che c’è in una parte della dottrina di considerare evento soltanto quella conseguenza, quel momento di arrivo, quel momento contenutistico dell’azione umana che si distacca sensibilmente dallo svolgimento dell’azione stessa ed ha una sua autonomia.</p><h2>209. Chiarimento sulla distinzione tra <em>reati con evento</em> e <em>reati senza evento</em></h2><p class="paragraph" data-counter="1201" id="p-1201">Quindi, si dice, vi sono <em>reati con evento</em>, cioè sono quelli che si consumano, che si esauriscono, che raggiungono il loro compiuto significato con il verificarsi di nuovo fatto, di un accadimento espressosi nella realtà e, invece, <em>reati senza evento</em>, cioè quelli che si esauriscono e hanno il loro pieno significato sociale con il semplice compimento dell’azione, senza che necessariamente si distacchi fisicamente un frammento di essa, che sia presa, questa nuova realtà, in considerazione dal diritto come evento sensibile dell’azione umana.</p><p class="paragraph" data-counter="1202" id="p-1202">Ora io non desidero trattenermi più che un minuto su questo argomento per dire che i punti di vista possono essere diversi. Se per evento si intende il contenuto obiettivo e finale dell’azione, cioè se per evento si intende — come io credo si debba intendere — quel che l’azione in concreto significa, in concreto esprime nella realtà sociale, allora non vi è un reato che non abbia un evento, perché non può esservi nessun comportamento di un soggetto che abbia significato al di fuori del suo modo di esprimersi, di concludersi e di atteggiarsi nella realtà sociale. Perché l’ingiuria è un reato? Non perché è detta una parola, ma perché quella parola o quella frase vanno ad incidere nella realtà sociale turbando un bene giuridicamente rilevante che è quello della reputazione, del valore della persona. Quindi da questo punto di vista io non saprei stabilire una vera distinzione tra la morte nel reato di omicidio — evento fisicamente distaccato — e l’offesa — evento non tipicamente distaccato — nel reato di ingiuria, perché l’uno e l’altro sono il contenuto dell’oggetto della volontà, l’uno e l’altro sono la ragione per la quale questi comportamenti sono importanti e producono delle reazioni nell’ordinamento giuridico.</p><p class="paragraph" data-counter="1203" id="p-1203">Ma se vogliamo dire che la struttura del reato nel suo contenuto oggettivo ha una diversa morfologia, cioè che talvolta esso si esaurisce in un’estrinsecazione rapida e puntuale, talvolta si protrae nel tempo e nello spazio fino alla verificazione di un dato di fatto fisicamente rilevabile, io questo posso benissimo ammetterlo e, sotto questo profilo, posso dire, con una parte o tanta parte della dottrina, che vi sono reati con un <em>evento distaccato</em> e vi sono reati con <em>evento incorporato</em> — come nel caso dell’ingiuria — quindi reati che hanno una diversa struttura, ma purché sia chiaro che in ogni caso l’evento è il <em>contenuto</em>, è il <em>risultato</em> dell’azione ed è soprattutto la <em>ragione</em> per la quale il diritto si occupa di un comportamento che è in prima linea rilevante in quanto produca effetti, in quanto produca eventi, incorporati o scorporati, i quali eccitano l’attenzione e la reazione dell’ordinamento giuridico.</p><p>[Allora ci vediamo domani]</p><p class="paragraph" data-counter="1204" id="p-1204">210. L’omissione. La rispondenza dei comportamenti (positivi e negativi) ai comandi (positivi e negativi) della norma penale<strong><sup><a href="#moronote-46" id="moronote-ref-46">[XLVI]</a></sup></strong></p><p class="paragraph" data-counter="1205" id="p-1205">Abbiamo accennato, ieri, all’azione come un processo di realizzazione, come un modo di espressione della personalità del soggetto nel contesto sociale nel quale egli è inserito. L'uomo si manifesta attraverso una libera determinazione della sua volontà, attraverso l’accettazione di un processo realizzativo che tende a conseguire talune finalità, a raggiungere taluni obiettivi che sono significativi nella vita sociale e perché significativi determinano l’interessamento del diritto, l’interessamento dell’ autorità sociale.</p><p class="paragraph" data-counter="1206" id="p-1206">Quindi lo schema di comportamento che ci si presenta in certo modo come dominante, è quello dell’azione in senso stretto, cioè il comportamento positivo di una volontà che si esprime in atti, in un contesto più o meno complesso e che si conclude con la realizzazione di una nuova situazione sociale.</p><p class="paragraph" data-counter="1207" id="p-1207">Basta però una anche modesta osservazione per rendersi conto che l’iniziativa, la scelta del soggetto che dà luogo a qualche cosa che il diritto apprezza (e nel caso nostro, apprezza come reato cui fa conseguire una pena) non si esprime soltanto nella forma di un comportamento positivo ma, talvolta, si manifesta nella forma di un comportamento negativo. E non dico a caso “comportamento” perché, come vedremo, di comportamento, di un atteggiamento significativo del soggetto, si può e si deve parlare sia che si tratti di un comportamento commissivo, di un’azione positiva, sia che si tratti di un atteggiamento negativo del soggetto; atteggiamento che porti ad uno di questi due risultati: o una modifica della realtà sociale — in modo non dissimile da quanto avviene attraverso il comportamento: il caso della morte di un bambino non per un’azione violenta, ma perché abbandonato, perché privato delle cure che sarebbero doverose e, quindi, c’è la forma di comportamento negativo che produce ugualmente una realtà nuova, socialmente apprezzata, costituente reato — ovvero un comportamento negativo che, in effetti, non produce nessuna situazione nuova, ma che è rilevante per il diritto proprio perché manca di produrre quella situazione nuova che, in alcuni casi, il diritto legittima. Cioè il diritto non domanda soltanto — come avviene in alcuni casi — di lasciare inalterata la realtà sociale, ma domanda, in altri casi, di alterare la realtà sociale.</p><p class="paragraph" data-counter="1208" id="p-1208">Quindi vi sono dei comandi di carattere positivo e vi sono dei comandi di carattere negativo.</p><p class="paragraph" data-counter="1209" id="p-1209">Se il comando è di carattere positivo, il non adempiere al comando, il disobbedire, il comportarsi in modo negativo significa non creare quella situazione nuova che il diritto aveva di mira. Come nel caso della omessa denuncia di reato o omissione di atti di ufficio, nei quali casi il diritto si attende dal soggetto una collaborazione nella amministrazione della giustizia con la Pubblica Amministrazione, e il comportamento del soggetto si esprime nel far mancare la denuncia, cioè una conoscenza del reato, nel far mancare l’atto di ufficio dovuto, desiderato dal diritto. Quindi, comportamento negativo che produce un duplice effetto: o di determinare quello che non doveva essere determinato e quindi di alterare quello che non doveva essere alterato; ovvero di non porre in essere, di non modificare quella realtà che invece il diritto esigeva fosse modificata nell’interesse della collettività.</p><p class="paragraph" data-counter="1210" id="p-1210">E, quindi, questa è una distinzione nell’ambito dei comportamenti umani che ci riporta ad un’intuizione generale che è propria della vita morale oltre che della vita giuridica. E del resto, vi è noto di collegamento che c’è tra esperienza morale e esperienza giuridica: nell’esperienza morale l’attesa è un’attesa della coscienza; nella esperienza giuridica l’attesa è una attesa della società, del potere sociale, dell’autorità che organizza, ma non cambia questa duplicità di indirizzo in forza della quale le norme, le regole per l’operare dell’uomo in campo morale, come in campo sociale, sono talora regole che impegnano al fare, talora regole che impegnano al <em>non fare</em>. Le finalità morali e giuridiche si perseguono talvolta mediante un’astensione considerata come dovere, talvolta invece mediante una azione considerata come dovere. E, quindi, il comportamento che non adempie al comando morale, al comando giuridico, è un comportamento positivo, laddove si chiedeva al soggetto di astenersi dal fare, di astenersi dall’uccidere; o, invece, un comportamento negativo, laddove al soggetto si chiedeva di attivarsi, di fare qualche cosa che servisse a realizzare finalità morali, finalità giuridiche.</p><p class="paragraph" data-counter="1211" id="p-1211">E, quindi, non v’è dubbio che vi sono questi due modi di comandare nella vita sociale, per restringere la nostra attenzione al nostro campo, e vi sono due modi di disobbedire, e i due modi di disobbedire sono, ovviamente, puntualmente antitetici ai modi di comandare.</p><p class="paragraph" data-counter="1212" id="p-1212">Se si comanda di <em>fare</em>, il male è di <em>non fare</em>; se si comanda di <em>non fare</em>, il male sociale è <em>fare</em> quello che non si dovrebbe, invece, fare. E, quindi, che vi siano due modi di mettere in discussione l’ordine sociale, l'armonia delle esigenze nell’ ambito della vita collettiva, non ci può essere dubbio perché di questo si tratta: il reato mette in gioco, il reato mette in discussione — positivamente o negativamente, mediante un'azione o mediante un astensione — [mette in discussione] l'ordine sociale, il perseguimento delle finalità che sono indicate come normali nella vita del diritto.</p><h2>211. Le posizioni della dottrina che tende ad assimilare l’omissione all’azione. La c.d. <em>corporeità</em> (o <em>fisicità</em>) dell’omissione come tentativo volto ad individuare una equiparazione in termini di esteriorità fisica tra l’azione e l’omissione. Chiarimento e rilievi critici</h2><p class="paragraph" data-counter="1213" id="p-1213">E questo modo di violare la legge penale — di cui consideriamo per il momento il solo aspetto di fatto perché stiamo esaminando non l’antigiuridicità, stiamo esaminando solo il fatto — questo modo negativo, questa forma di assenza del soggetto si chiama <em>omissione</em>. E quindi si dice che il reato può consistere così in un’azione come in una omissione e, volendo riassumere, riconducendo azione ed omissione alla persona del soggetto, alla fonte dalla quale scaturisce la decisione e — in senso largo — la realizzazione della finalità disapprovata dal diritto, dobbiamo dire che vi è un comportamento del soggetto — il fatto che costituisce reato è un comportamento del soggetto — passando, poi, a precisare che è o un comportamento attivo o un comportamento negativo; è un’azione o una omissione.</p><p class="paragraph" data-counter="1214" id="p-1214">E a proposito dell’omissione si distingue, alla luce delle osservazioni che abbiamo fatto prima, a seconda che l’inerzia del soggetto, la sua assenza dalla scena sociale della quale vengono messi in discussione i beni giuridici, approdi ad un risultato di carattere positivo, concreto, rilevabile o, invece, approdi ad una situazione nella quale manca qualche cosa che il diritto immaginava e sperava che si sarebbe realizzato.</p><p class="paragraph" data-counter="1215" id="p-1215">Cioè vi sono omissioni — come si dice — con evento, come il far mancare l’assistenza e il nutrimento al bambino non autonomo che ne potrebbe morire o, invece, il far mancare qualche cosa, cioè un’assenza di per sé significativa nella vita sociale, perché l’assenza di comportamento, l’assenza di attenzione, di impegno del soggetto significa mancanza di situazioni che la vita sociale avrebbe richiesto (omissione di denuncia, omissione di atti di ufficio). i</p><p class="paragraph" data-counter="1216" id="p-1216">Ora il problema che si è proposto la dottrina è se — tenuto conto di quella che abbiamo chiamato la <em>esteriorità del diritto</em>, la sua rilevanza nel mondo fisico, nel mondo sociale, nei concreti rapporti tra le persone — [se] si possa concepire, come si possa concepire, come si possa assimilare una omissione (cioè un fatto di assenza e di omissione) ad una azione (cioè un fatto di presenza e di realizzazione).</p><p class="paragraph" data-counter="1217" id="p-1217">Quindi comportamento — se volete — commissivo o omissivo, ma con questo interrogativo: come si possono ricondurre sotto lo stesso denominatore due atteggiamenti del soggetto, l’uno attivo, l’altro puramente negativo? C’è in questa assenza, in questa negatività qualche cosa di concreto che muova, in qualche misura, che incida, in qualche misura, nella realtà sociale? Come deve essere, perché il diritto reagisca, perché la società si muova? Quindi c’è una concretezza. E quale concretezza ha la omissione come modo di comportamento del soggetto? E qui, sul terreno di una esasperazione del significato esteriore e, per così dire, fisico del diritto e del diritto penale, si è fatto il tentativo di dare, come si dice, una <em>corporeità</em>, una <em>fisicità</em> alla omissione. E quindi taluno ha spiegato la rilevanza esteriore di questo comportamento negativo prendendo in considerazione una attività che ha un suo substrato fisico, e cioè quella inibizione, quell’arresto dei nervi motori che sono destinati ad imprimere movimento al soggetto quel ravvedimento che blocca il comportamento del soggetto, gli impedisce l’azione e, attraverso questo impedimento, questo freno, pone in essere la omissione, la assenza di azione del soggetto.</p><p class="paragraph" data-counter="1218" id="p-1218">Quindi, secondo una concezione, la omissione sarebbe un dato della realtà, in quanto bisognerebbe ricondursi all’atto con il quale il soggetto frena il suo comportamento e non lo esprime e, per così dire, sceglie una posizione di assenza e di inerzia in luogo dell’azione alla quale egli sarebbe chiamato. È una soluzione inficiata di <em>esasperato fisicismo</em> e non capace di spiegare i casi nei quali non vi è questa sollecitazione ad agire che il soggetto respinga; vi sono dei casi. nei quali il soggetto è nell’inerzia non in forza di una decisione positiva, non in ragione del freno che egli ha posto alle sue attività: [vi sono dei casi nei quali] il soggetto è inerte, puramente e semplicemente, senza frenare un impulso di azione, per una colpevole disattenzione e imprudenza, di cui ci occuperemo ancora nelle poche prossime lezioni. Il casellante ferroviario il quale si addormenta incurante, imprudentemente, di quanto egli dovrebbe fare, e quindi si esclude dalla scelta dell’azione, disattentamente, imprudentemente non decide qualche cosa, non decide di restare inerte, non frena l’impulso all’azione: semplicemente è assente. La sua imprudenza, la sua inerzia, la sua noncuranza, senza bisogno alcuno di comparazione di motivi, di freni da accettare o da rifiutare, lo porta ad assumere l’atteggiamento negativo, colpevole — come vedremo — ma certamente non espresso in una decisione di non fare. Il soggetto semplicemente non fa disattentamente; non già decide frenandosi: non fa.</p><p class="paragraph" data-counter="1219" id="p-1219">C’è un’altra dottrina — forse più sottile — la quale rileva che il non fare, l’assenza del soggetto dalla scena della vita sociale nella quale sono in gioco i beni che il diritto protegge, è accompagnata da un’affinità diversa: il soggetto che <em>non</em> agisce, il soggetto che <em>non</em> provvede all’alimentazione del bambino, il soggetto che <em>non</em> sbarra il casello con il passaggio a livello, non è che semplicemente non faccia queste cose. La verità, si dice, è che egli fa delle altre cose, delle altre cose che sono incompatibili con quello che egli dovrebbe fare.</p><p class="paragraph" data-counter="1220" id="p-1220">Quindi dobbiamo guardare non già la faccia dell’assenza, dell’inerzia del soggetto, questo <em>nulla</em> di cui qualche volta ci si preoccupa, ma dobbiamo guardare l’altra faccia della medaglia, cioè quello che positivamente il soggetto fa, quell’altro <em>diverso</em> che il soggetto fa e che è incompatibile con il fare, al quale dal diritto sarebbe chiamato.</p><p class="paragraph" data-counter="1221" id="p-1221">Quindi, omissione sarebbe un’azione sbagliata, un’azione disordinata, un’azione non coerente con le finalità del diritto: conterebbe, quindi, non il “no” espresso nell’assenso, ma il “no” espresso in un’assunzione di atteggiamenti concreti, socialmente rilevabili e incompatibili con quello che il diritto richiede.</p><p class="paragraph" data-counter="1222" id="p-1222">Ora non si può negare che, in alcuni casi, vi è questa presenza di un’azione disordinata, incoerente, non dovuta, che tiene il luogo dell’azione alla quale il soggetto è sollecitato.</p><p class="paragraph" data-counter="1223" id="p-1223">Quindi è vero che, in qualche caso, esiste nella realtà un comportamento positivo del soggetto che, ingombrando la strada, gli sbarra l’accesso all’azione che egli dovrebbe compiere, ma questo avviene in alcuni casi e non in altri. Non è sempre rilevabile un comportamento, nell’omittente, antitetico ed incompatibile con il comportamento positivo che egli avrebbe dovuto tenere e non tiene. E anche se fosse vero — e non è vero, perché talvolta c’è l’inerzia pura, non c’è un’attività diversa e incompatibile — il soggetto è semplicemente inerte, si riposa, si distrae, non agisce in senso antitetico a quello che il diritto gli impone. Ma, a parte questa difficoltà, sembra che si devii l’attenzione verso un comportamento diverso che, se è rilevante, è rilevante proprio perché è comportamento incompatibile con quello che il soggetto avrebbe dovuto tenere. La mamma che fa mancare l’alimentazione al bambino, non è riprovata socialmente, e condannata, per quell’<em>altro</em> che ha fatto in alternativa con quello che doveva fare: se è riprovata, è riprovata per il <em>non</em> aver fatto.</p><p class="paragraph" data-counter="1224" id="p-1224">Quindi il contenuto di comportamento umano rilevante per il diritto è un contenuto, appunto, negativo sul piano della concretezza. Quindi, è una deviazione sofistica quella che ci porta verso un contenuto positivo di azione solo perché contestuale ed incompatibile con l’azione richiesta.</p><h2>212. La realtà spirituale e normativa dell’omissione</h2><p class="paragraph" data-counter="1225" id="p-1225">E allora non resta — io credo, in accordo con una larga parte della dottrina — che abbandonare questo sforzo non abbastanza giustificato, non abbastanza meritorio, di cercare una equiparazione in terimini di esteriorità fisica tra l’azione e l’omissione, tra il comportamento positivo e il comportamento negativo.</p><p class="paragraph" data-counter="1226" id="p-1226">In realtà i due modi di essere del soggetto — perché questo è certo, che si tratta di due modi di essere del soggetto, di due modi di reagire del soggetto: l’uno positivo, con il fare, l’altro negativo, con il non fare — questi due modi di reagire del soggetto sono tra loro coerenti in quanto sono entrambi una certa risposta, e possiamo dire una risposta sbagliata, una risposta inaccettabile ad una sollecitazione di carattere sociale e giuridico che si esprime, in alcuni casi, con il comando di non fare. Ed il soggetto, sbagliando, invece fa (non dovrebbe uccidere ma uccide) e, talvolta, questa esigenza si esprime come esigenza di fare e quindi, c’è una sollecitazione positiva del soggetto: la reazione sbagliata del soggetto è una disattenzione da assenza. E quindi l’uno e l’altro comportamento sono misurati in rapporto alla esigenza sociale e giuridica che interviene per qualificarli. E questo è particolarmente vero per la omissione, la quale potrà essere un nulla se si limita all’osservazione, alla realtà fisica, a quel substrato corporeo nel quale il diritto sovente si incarna; ma non è più un nulla se è definita, è misurata in rapporto alla esigenza sociale, in rapporto ad una norma, in rapporto ad un <em>dover essere</em>, ai quali tutti, l'inerzia del soggetto — inammissibile inerzia — contrasta.</p><p class="paragraph" data-counter="1227" id="p-1227">Quindi vi è, come si suole dire, se non una realtà fisica, che sarebbe difficile identificare, una <em>realtà spirituale</em>, una realtà <em>normativa</em> dell’omissione; cioè l’omissione è veramente non un <em>nulla</em>: è qualche cosa di normativamente rilevante come inerzia contrapposta alla attività che la società e il diritto richiedono. E questo con riguardo sia a i casi nei quali — come dicevo — manca una specifica conclusione della omissione che resta un <em>nulla</em> — come <em>nulla</em> di nuovo c’è nella vita sociale e invece ci dovrebbe essere — sia nei casi nei quali l’omissione porta, per una inaccettabile inerzia del soggetto, ad un mutamento non accolto, non voluto dal diritto, come è il mutamento di una morte che derivi, per esempio, da una omissione tempestiva di soccorso.</p><h2>213. Il rapporto di causalità: il legame tra comportamento umano e risultato. Le teorie in tema di rapporto di causalità: a) la <em>causalità fisica</em></h2><p class="paragraph" data-counter="1228" id="p-1228">Dobbiamo soffermarci ancora un momento per esaurire il dato di fatto che sta alla base del reato, ed è con riferimento ad un collegamento, che deve pur esistere, tra il comportamento del soggetto, la sua decisione, la sua realizzazione e un risultato al quale questa iniziativa e questa realizzazione approdano. Risultato — per quello che abbiamo detto ieri — che in taluni casi, è particolarmente identificato e messo in rilievo dalla norma penale con il nome specifico di <em>evento</em>, ma sempre con l’avvertenza che vi ho dato ieri, che qualsiasi azione ha un suo contenuto, un significato sociale.</p><p class="paragraph" data-counter="1229" id="p-1229">Quindi non vi è dubbio che il soggetto che pronuncia una parola ingiuriosa realizza, causa l’ingiuria, cioè causa l’offesa all’onore dell’altro soggetto. Ma, in questo caso, evidentemente, non vi è un problema; mentre vi è certamente un problema di stabilire il legame tra l’azione come causa, o l’omissione come causa ed effetto, cioè un evento che si distacchi sensibilmente, non sia inglobato nell’azione come avviene nel caso della ingiuria.</p><p class="paragraph" data-counter="1230" id="p-1230">E questo collegamento viene stabilito nei termini di un rapporto di <em>causalità fisica</em>, come si dice; in verità si dice di più: che l’evento, la conclusione della azione del soggetto, per essere rilevante e portare ad una punizione giustificata, meritata, deve essere legato, questo risultato, all’azione del soggetto da un duplice vincolo, quello della <em>causalità fisica</em> e quello della <em>causalità psichica</em>: così ci si esprime. Cioè un fatto (la morte di una persona) dev’essere conseguenza fisica del comportamento del soggetto, ma ne deve essere anche conseguenza morale, cioè deve essere — come vedremo — questo risultato ricompreso nella previsione, nella decisone del soggetto: perché vi sia un reato non basta che un uomo sia morto come conseguenza di un’azione del soggetto, ma occorre che il soggetto abbia previsto e voluto questo evento, che abbia consapevolmente indirizzato la sua volontà verso questo risultato.</p><p class="paragraph" data-counter="1231" id="p-1231">Quest'ultimo aspetto è quello della cosiddetta <em>causalità psichica</em>, di cui ci occuperemo a proposito dell’<em>antigiuridicità soggettiva</em>.</p><h2>214. (...<em>Segue</em>) b) La teoria della <em>conditio sine qua non</em>. Il concetto di causa come precedente indispensabile per il verificarsi dell’evento. La rilevanza della suddetta teoria come valore di sbarramento alla “persecuzione all’infinito della persona”, ma con un suo limite di dottrina “Iivellatrice” che riconduce “piattamente” l’azione umana tra i precedenti meccanici e inconsci dell’evento</h2><p class="paragraph" data-counter="1232" id="p-1232">Ma ora fermiamoci un momento — ma soltanto un momento — sul tema della causalità. E qui, evidentemente, noi non discutiamo del grande tema della causalità, che cosa esso significhi, se rappresenti un reale legame di coerenza tra causa ed effetto nel mondo, o se sia, invece, soltanto uno strumento logico per ordinare e presentare il susseguirsi degli avvenimenti nella realtà.</p><p class="paragraph" data-counter="1233" id="p-1233">Quello che a noi interessa è un tema di carattere giuridico, e cioè ci interessa di sapere fino a che punto possa essere fatta risalire al soggetto la responsabilità per quello che egli ha fatto, in ordine ad un’azione, ad un risultato, ad un evento che si è verificato. La responsabilità del soggetto nasce quando tra l’evento verificatosi nella realtà sociale e il comportamento del soggetto vi sia un legame per cui il primo sia riferibile al secondo. Dove non vi sia questo legame causale non vi è neppure un principio di responsabilità del soggetto, cioè il soggetto è estraneo al fatto. Il soggetto entra in discussione come autore del fatto quando l’evento che si è verificato è riconducibile, in modo o nell’altro, alla sua azione.</p><p class="paragraph" data-counter="1234" id="p-1234">E quand’anche, ovviamente, sia riconducibile, non è detto ancora che il soggetto meriti la punizione; la merita solo quando via sia, accanto a questa riconduzione dell’evento al comportamento del soggetto, anche una sua volontà che sorregge questa realizzazione e lega <em>azione</em> ed <em>evento</em>. Ma la prima domanda è quella elementare, cioè vogliamo sapere se il soggetto è, in qualche modo, inglobato in questa realtà sociale o ne è fuori. È in discussione il soggetto, se quello che è accaduto è riconducibile fisicamente alla sua azione; non lo è se invece manca questo legame. Se egli è dentro, non è detto che sia ancora punito, ma se egli è fuori è fuori del tutto, e si può dire che il fatto non ha autore dal punto di vista giuridico, non ha quell’autore dal punto di vista giuridico che è il soggetto della cui efficacia causale dell’azione si discute.</p><p class="paragraph" data-counter="1235" id="p-1235">E qui vi sono sostanzialmente due grandi correnti di pensiero, senza entrare in nessun dettaglio che ci porterebbe troppo lontano. Una corrente di pensiero che considera causa o concausa — se così possiamo dire — qualsiasi precedente del fatto di cui si tratta, che vogliamo esaminare dal punto di vista giuridico, qualsiasi precedente che non possa essere escluso mentalmente, senza con ciò rilevare impossibile la verificazione dell’evento. Secondo questa dottrina, ogni evento è conseguenza di un complesso di cause, di un complesso di precedenti tra i quali si colloca anche l’azione umana ed è quella che ci interessa. E se si deve sapere, alla luce di questa dottrina, se l’azione umana è la causa di quell’evento, se esso può essere quindi ricollegato come sua fonte causale all’azione dell’uomo, bisogna stabilire se quella azione umana è, o meno, eliminabile con una operazione logica, senza che ne derivi la conclusione che l’evento non si sarebbe in tal caso verificato.</p><p class="paragraph" data-counter="1236" id="p-1236">Vi è un precedente causale umano? Per questa dottrina basta per stabilirlo il considerare se era, o meno, un antecedente <em>necessario</em>. Se taluno muore per il crollo di un ospedale nel quale sta ricoverato come ferito, si considera, per questa dottrina, come causa l’azione del ferimento per il solo fatto che essa è un precedente, mancando il quale l’evento non si sarebbe verificato: se il soggetto non fosse stato ferito, non sarebbe stato in ospedale, non avrebbe soggiaciuto al crollo.</p><p class="paragraph" data-counter="1237" id="p-1237">È quindi una dottrina rigorosamente logica e, per così dire, <em>livellatrice</em>. Cioè tutti i precedenti vengono messi sullo stesso piano e anzi, propriamente, è il loro insieme che costituisce la causa.</p><p class="paragraph" data-counter="1238" id="p-1238">La causa non è soltanto l’azione umana, la causa è l’insieme dei precedenti che devono ricorrere perché si realizzi un evento anche se, estensivamente, si può dire che causa è in particolare quel precedente, qualsiasi precedente, il quale sia singolarmente indispensabile sul piano logico per il verificarsi dell’evento.</p><p class="paragraph" data-counter="1239" id="p-1239">E questa è certamente una dottrina importante, perché essa pone un limite a quella che potremmo chiamare una “persecuzione all’infinito della persona”, perché se non vi fosse questo sbarramento — cioè nessuno può essere considerato autore causante di un evento se non in quanto la sua azione sia indispensabile, logicamente, nel verificarsi dell’evento — allora la ricerca dell’autore causante potrebbe portarci molto lontano: cioè la dottrina ha il valore di un limite. Certamente essa, con questa equiparazione di tutti i precedenti, ci porta a sua volta molto lontano, di precedente in precedente, ma almeno c’è il vincolo costituito dalla considerazione della logica esigenza che il comportamento umano sia lì come presupposto del verificarsi dell’evento e quindi perché il nostro codice non accetti esplicitamente questa o quella dottrina sulla causalità.</p><p class="paragraph" data-counter="1240" id="p-1240">Però la dottrina è concorde nel rilevare la validità di principio di questa teoria che si chiama della <em>conditio sine qua non</em>: cioè è causa quella qualsiasi condizione che sia indispensabile al verificarsi dell’evento, in mancanza della quale l’evento non si sarebbe verificato.</p><p class="paragraph" data-counter="1241" id="p-1241">Ma la dottrina, in genere, reputa insoddisfacente questo livellamento; lo reputa inaccettabile, inammissibile per questa equiparazione meccanica che la dottrina fa di tutti i precedenti, per questo suo ricondurre piattamente l’azione umana tra i precedenti — direi — meccanici, inconsci dell’evento; perché l’azione umana è certamente qualche cosa di tipico, di caratteristico di fronte ad altri precedenti. E la sua tipicità, è nella sua veggenza, è nella intelligenza, nel calcolo che caratterizzano l’azione umana. A differenza di altri dati fisici, l’azione umana è uno strumento di coordinamento di fattori e di propulsione della realtà. Quindi è considerata insoddisfacente [questa dottrina] perché livella l’azione umana che è un’azione veggente, e la riconduce meccanicamente agli altri precedenti dell’azione; è inaccettabile perché non tiene conto di rapporti tra azione ed evento che potrebbero essere rilevanti dal punto vista della normalità del legame tra conseguenza e causa.</p><h2>215. (...<em>Segue</em>) c) La teoria della <em>causalità adeguata</em></h2><p class="paragraph" data-counter="1242" id="p-1242">Se ritorniamo per un momento all’esempio che facevamo innanzi, certamente il soggetto non si sarebbe trovato nell’ospedale se non fosse stato ferito. Ma ci si può domandare se sia normale statisticamente, se sia normale logicamente, che si verifichi un crollo dannoso per un ferito ricoverato all’ospedale; se non sia questo, invece, una sorta di <em>evento abnorme</em>, di evento eccezionale che può essere ricondotto alla causa umana — alla stregua della dottrina della <em>condizionalità</em> di cui parlavamo prima, per cui non ha importanza la frequenza, la normalità del legame tra evento ed azione — mentre difficilmente può essere riportato in un ambito valutativo. Quando l’azione umana è considerata — come si dice — <em>causalità adeguata</em>, cioè quando ci si pone il problema se quello sia un precedente, al quale <em>normalmente</em> segue quella conseguenza, o se non sia un precedente, al quale <em>anormalmente</em>, eccezionalmente, segue quella conseguenza. E quindi dobbiamo immaginare — e questa sembra essere una soluzione più soddisfacente — che il giudice, il quale debba rispondere al quesito se il soggetto è autore dell’evento, nel senso della <em>causalità fisica</em>, compia una marcia indietro. Cioè il giudice non guarda il risultato, come alla stregua della teoria della <em>condizionalità</em>: constata che c’è un’azione umana, constata che c'è un certo evento, quindi siamo di fronte alla conseguenza dell’azione umana.</p><p class="paragraph" data-counter="1243" id="p-1243">In questo caso è certamente una dottrina più accettabile, più fine: il giudice si riporta indietro e quindi non si sofferma a constatare i precedenti nell’azione cui poi segue l’evento, ma si domanda se questo è nell’ordine normale delle cose, si domanda se il soggetto poteva prevedere, se doveva tenere in conto questa circostanza o qualsiasi altra circostanza che sia intervenuta per completare il ciclo causale. Quindi, il giudice fa una specie di prognosi arretrata, non fa la diagnosi di quello che è accaduto, si riporta indietro e non, evidentemente, alla stregua della sola posizione del soggetto singolo, ma guardando, in generale, come ci si comporterebbe, come l’uomo medio — che non è un’astrazione — si comporterebbe in queste circostanze, che cosa avrebbe potuto fare all’inizio del processo di causazione. E la risposta è positiva quando si può ritenere che la conseguenza era abbastanza prevedibile e dominabile da parte del soggetto; la risposta è negativa se, invece, il verificarsi dell’evento ha caratteristiche di autentica eccezionalità. E questo per riassumere un discorso che credo sia molto più complesso.</p><p class="paragraph" data-counter="1244" id="p-1244">[Allora ci vediamo venerdì. Fin quando volete fare lezione o non volete fare lezione? Fin quando volete fare o omettere le lezioni? Tutta l’altra settimana, certo, va bene, almeno...].</p><h2>SEZIONE PRIMA</h2><h2>L’antigiuridicità</h2><p class="paragraph" data-counter="1245" id="p-1245">Sommario: 216. Premesse sul tema. - 217. Il confronto tra il fatto, come comportamento che si realizza nella realtà storica, e il diritto (la norma) come espressione dell’armonia sociale e del sistema dei valori che si pongono nella vita sociale: l’indicazione autorevole e propulsiva di modi di essere dell’uomo nella società. - 218. L’antigiuridicità come seconda <em>nota concettuale</em> del reato. Ulteriore chiarimento sul confronto tra il fatto (considerato sia nel suo aspetto soggettivo, sia nel suo aspetto oggettivo) e la norma. La volontà del soggetto come volontà di decisione e volontà di realizzazione. - 219. La colorazione del reato non solo sotto il profilo della sua contrarietà al diritto (intesa come struttura esterna del fatto) ma anche sotto il profilo del suo contenuto di danno sociale, ovvero di negazione e compromissione di valori e beni della vita sociale: il momento oggettivo dell’antigiuridicità. - 220. La distinzione del momento oggettivo dal momento soggettivo dell’antigiuridicità come <em>intuizione</em> richiesta dall’indagine del diritto. - 221. I casi di apparente frattura tra fatto e diritto in ordine al momento oggettivo dell’antigiuridicità. Il bilanciamento degli interessi.</p><h2>216. Premesse sul tema<sup><a href="#moronote-47" id="moronote-ref-47">[XLVII]</a></sup></h2><p class="paragraph" data-counter="1246" id="p-1246">Dobbiamo ora iniziare ad esaminare il secondo di quegli elementi del reato, di cui abbiamo parlato. Ci siamo occupati del fatto, che è la base concreta di quel complesso fenomeno che è il reato, il primo modo di considerarlo; ed ora passiamo dagli elementi di fatto agli elementi di valore, dalla concezione del reato come un dato della realtà umana alla considerazione del reato sotto il profilo della sua qualità giuridica, cioè come un fatto che si presenta con caratteristiche tali, che si atteggia in maniera tale da portare in sé il segno di una specifica rilevanza di fronte al diritto.</p><p class="paragraph" data-counter="1247" id="p-1247">Cioè, il reato è certamente un fatto, come abbiamo detto, ma è un fatto giuridico, un fatto che ha risonanza, che provoca reazioni nel mondo del diritto e quindi si traduce necessariamente in altri fatti che sono appunto l’espressione della reazione che il diritto ha di fronte ad un fatto come il reato. Quindi, è un fatto giuridico nel senso che conta nel mondo del diritto, non è neutrale, non è indifferente nel mondo del diritto, ma determina qualche cosa, cioè un fatto sociale diverso e, noi sappiamo, opposto al reato, cioè la pena.</p><p class="paragraph" data-counter="1248" id="p-1248">Ma questa rilevanza di fronte al diritto che si esprime nella reazione della pena, cioè dello scatenamento della realtà sociale di fatti antitetici al reato, è conseguenza di un certo modo di essere del fatto di fronte al diritto. Cioè, il reato è un fatto giuridico perché determina una reazione riferibile al diritto, una conseguenza giuridica, come si dice, ma il reato è un fatto giuridico di un certo tipo, di un certo significato. Cioè la reazione che il diritto pone, la conseguenza che si determina è di una certa natura, in rapporto ad una certa natura, ad un certo modo di ‘essere del fatto costituente reato nei confronti del diritto.</p><p class="paragraph" data-counter="1249" id="p-1249">Anche un negozio, un accordo di soggetti per disciplinare armoniosamente i propri reciproci interessi è un fatto giuridico, e il verificarsi di un negozio provoca una certa reazione nel mondo del diritto che si esprime in una tutela che il diritto accorda all’incontro delle volontà che deve giudicare. Cioè la reazione è nel senso di consacrare e di difendere una congrua manifestazione di volontà costruttiva nel mondo sociale qual è il negozio destinato ad armonizzare interessi dei soggetti. E, quindi, qui, il fatto è giuridico, è produttivo di conseguenze giuridiche in un significato positivo: cioè il diritto interviene per compattare e rinforzare quella costruzione che gli uomini hanno fatto operando nel mondo sociale e nell’ambito del diritto.</p><p class="paragraph" data-counter="1250" id="p-1250">Nel caso del reato siamo ancora di fronte ad un fatto giuridico, ancora di fronte ad una reazione del diritto, ancora di fronte ad un seguito di fatti messi in moto dal diritto, ma non nel segno della <em>costruttività</em>, non nel segno della positività, non nel segno dell’apprezzamento dei fatti verificatisi nell’ambito del diritto, ma nel segno opposto nel non apprezzamento, del non valore, della non accettabilità di questo fatto che è il reato nel mondo del diritto. Quindi noi dobbiamo spiegare perché mai da un fatto umano, da una determinazione e concreta manifestazione di volontà derivi un atteggiamento negativo nell’ambito del potere sociale che si esprime, invece che in affermazioni di valore, in affermazioni di disvalore; che si esprime invece che in attività costruttive in attività distruttive, cioè con fatti nuovi che tendono a distruggere l’opera dell’uomo costituita dal reato.</p><p class="paragraph" data-counter="1251" id="p-1251">E quindi vuol dire — se la reazione del diritto non è positiva ma negativa — [vuol dire] che nel fatto c’è un elemento negativo invece che positivo, vuol dire che si tratta di un dato non utile alla società, non apprezzabile, non armonizzabile, tanto vero che la indubbia rilevanza di questo fatto si esprime in termini negativi e non positivi, in coerenza con il carattere negativo e non positivo del fatto di cui parliamo.</p><h2>217. Il confronto tra il fatto, come comportamento che si realizza nella realtà storica, e il diritto (la norma) come espressione dell’armonia sociale e del sistema dei valori che si pongono nella vita sociale: l'indicazione autorevole e propulsiva di modi di essere dell’uomo nella società</h2><p class="paragraph" data-counter="1252" id="p-1252">Quindi, l’esistenza di una pena che, sulla base del complesso accertamento della verità, il giudice andrà irrogando al soggetto, rinvia alle ragioni sostanziali per le quali il diritto non dice un “sì” ma un “no” al reato, non convalida ma condanna e distrugge attraverso la pena. Allora noi ci spieghiamo perché all’atto in cui abbiamo indagato sugli elementi componenti del reato, abbiamo riscontrato accanto agli elementi di fatto anche gli elementi di valore.</p><p class="paragraph" data-counter="1253" id="p-1253">E come ricorderete abbiamo detto che per definire un reato non bastava identificarne la natura come fatto umano, espressione di volontà e realizzazione di volontà nella vita sociale, ma bisognava definirlo paragonandolo al diritto, cioè vedere come risulti qualificato, come risulti atteggiato il fatto costituente reato se viene paragonato al diritto e giudicato in base al diritto.</p><p class="paragraph" data-counter="1254" id="p-1254">Che cos'è, quindi, l'operazione che noi dobbiamo compiere, per passare dai dati di fatto ai dati di valore? È una semplice operazione di confronto tra il fatto e il diritto, cioè tra il fatto che è nella realtà storica con i suoi originali lineamenti, con la sua fisionomia, e quel modello di fatto, quel modello di comportamento, quel modo di essere della vita sociale che il diritto descrive, che propone come una esigenza da soddisfare nell’ambito della vita sociale. Il diritto come espressione dell’armonia sociale, come espressione della compatibilità dei comportamenti, come espressione del sistema dei valori che si pongono nella vita sociale, è, appunto, un modello di vita, è l'indicazione autorevole e propulsiva di modi di essere dell’uomo nella società.</p><p class="paragraph" data-counter="1255" id="p-1255">E, quindi, ogni norma penale, quale che sia la sua formulazione — che è in negativo, cioè è descrizione della non azione del comando e non descrizione del comportamento conforme al valore — [ogni norma penale] sostanzialmente contiene la enucleazione di un tipo di comportamento che è normale, che è coerente con la vita sociale. Quello che il diritto descrive, anche se esso disegna la figura dell’omicidio, è il modo di essere armonico della vita sociale nella quale i soggetti rispettano reciprocamente il proprio diritto alla vita. Quindi il comportamento schematizzato nella norma penale è il comportamento corretto, è il comportamento sociale, è il comportamento conforme alle ragioni della convivenza.</p><p class="paragraph" data-counter="1256" id="p-1256">È quindi naturale che una volta accertato che siamo di fronte ad un fatto, ad un fatto di una certa struttura, di una certa fisionomia, noi ci affrettiamo ad effettuare la comparazione con i modelli di comportamento contenuti nelle norme penali. E questa comparazione che si compie, che porta quindi il fatto ad essere confrontato con un valore, cioè con una esigenza, con una dichiarazione di giustizia e, quindi, di ammissibilità e di intangibilità di un certo comportamento, evidentemente conduce ad un riscontro negativo: ecco come si passa dal fatto alla qualifica di giuridicità, e perché di giuridicità alla qualifica di antigiuridicità del fatto.</p><p class="paragraph" data-counter="1257" id="p-1257">E noi sappiamo che questo fatto provoca certe reazioni, e per capire per quale ragione provoca quelle reazioni negative, e non altre, compariamo il fatto con il valore della norma e ne desumiamo un giudizio di incoerenza, un giudizio di diversità, un giudizio di contraddizione del fatto di fronte al diritto.</p><h2>218. L’antigiuridicità come seconda <em>nota concettuale</em> del reato. Ulteriore chiarimento sul confronto tra il fatto (considerato sia nel suo aspetto soggettivo, sia nel suo aspetto oggettivo) e la norma. La volontà del soggetto come volontà di decisione e volontà di realizzazione</h2><p class="paragraph" data-counter="1258" id="p-1258">E, quindi, mi pare che si comprenda agevolmente perché si dice che esiste un’antigiuridicità come seconda <em>nota concettuale</em> del reato. Un’antigiuridicità che è il senso, il modo si essere giuridico del reato; un’antigiuridicità, cioè che indica in quali modi, in quali termini si debba comportare il diritto di fronte al fatto costituente reato.</p><p class="paragraph" data-counter="1259" id="p-1259">Si dovrà comportare in senso negativo perché la giuridicità del reato è in realtà una antigiuridicità, è in realtà una difformità, è in realtà una contraddizione del comportamento del giudicato con il comportamento, diverso ed opposto, disegnato dal diritto e proposto dal diritto come il giusto comportamento del soggetto nella vita sociale.</p><p class="paragraph" data-counter="1260" id="p-1260">Quindi vi è una radicale diversità, dev’essere una puntuale diversità. Cioè occorre vi sia una precisione. Non è che il reato possa essere <em>approssimativamente</em> contrario ed opposto al modello della norma penale: dev'essere puntualmente, precisamente, in tutti i suoi lineamenti essenziali, l’esatta antitesi del comportamento indicato come giusto dalla norma penale.</p><p class="paragraph" data-counter="1261" id="p-1261">E quindi è come se — è la prima notazione che noi facciamo — [è come se] il fatto venisse colorendosi, venisse qualificandosi in rapporto al comportamento proposto dalla norma e, quindi, in rapporto alla norma penale. E questa qualificazione, questa colorazione, è precisamente l’espressione della contraddizione, perché: che cosa caratterizza essenzialmente un reato? Proprio il fatto che il dato del reato, paragonato al diritto, è trovato in contraddizione, è riscontrato come l’opposto e, quindi, il reato ha questo colorito, questa qualità: la sua contraddizione al diritto.</p><p class="paragraph" data-counter="1262" id="p-1262">E quindi diciamo che un fatto è reato nella misura nella quale esso risulta contrario al diritto, risulta antigiuridico, risulta qualificato, risulta contrassegnato dalla sua diversità, dalla sua opposizione nei confronti del diritto.</p><p class="paragraph" data-counter="1263" id="p-1263">Che cosa qualifica un omicidio se non il fatto di essere l’esatto opposto — così esso viene qualificato, così viene colorito — [l'esatto opposto] del modello di comportamento contenuto nella norma penale? Quindi una qualifica di valore. Naturalmente vuol dire una qualifica di disvalore, ma voi comprendete che anche questa è una qualifica di valore. Il fatto è quello che è, e poi esso viene valutato dal diritto e viene valutato sulla base del diritto: assume un valore, un significato, ma è un valore e un significato negativo. Quindi, possiamo dire, è il disvalore che è fermo: contraddizione alla norma e, quindi, disvalore; paragone con la norma e, quindi, giudizio di valore, ma contraddizione alla norma e, quindi, in concreto, giudizio di disvalore, giudizio negativo.</p><p class="paragraph" data-counter="1264" id="p-1264">Quindi c’è un’antigiuridicità caratterizzante il reato e scaturente da questo confronto illuminante e decisivo.</p><p class="paragraph" data-counter="1265" id="p-1265">Ecco, ma dobbiamo andare un momento più lontano.</p><p class="paragraph" data-counter="1266" id="p-1266">È contrario il fatto di reato nei confronti della norma ma, come abbiamo accennato, esso è contrario alla norma considerato come fatto nei suoi due aspetti, uno <em>soggettivo</em> e uno <em>oggettivo</em>: la volontà e la realizzazione della volontà, la decisione del soggetto e l’accadimento che si verifica nella realtà.</p><p class="paragraph" data-counter="1267" id="p-1267">E, quindi, questo paragone dal quale scaturisce il valore e, in concreto, il disvalore del fatto costituente reato, è un <em>duplice</em> paragone: è il paragone della volontà del soggetto, della <em>volontà che decide</em> di mettere in moto le forze per cambiare in peggio la realtà — e questo è la disobbedienza del soggetto di fronte alla norma come comando — e c’è quella <em>realizzazione della volontà</em>, quel cambiare le cose della società, cambiarle in peggio, che è paragonato alla norma come obiettiva esigenza di integrità di beni, di valori della vita sociale.</p><p class="paragraph" data-counter="1268" id="p-1268">Quindi per un verso il reato è contro il diritto perché con atto di volontà del soggetto ne contraddice il comando personale in esso contenuto, per un altro verso è contrario ed opposto al diritto perché realizza come espressione di questa volontà una situazione nel mondo diversa da quella situazione, da quel modo di essere della vita sociale che il diritto propugna ed impone.</p><p class="paragraph" data-counter="1269" id="p-1269">E, quindi, il fatto è diverso dal diritto in quanto esso dice un “sì” ad un progetto di azione, un “sì” che dovrebbe essere un “no”, da un-lato; e dall’altro è contrario al diritto, è antigiuridico in quanto realizza un dato della realtà che è obiettivamente l’opposto del dato di realtà sociale che il diritto aveva di mira.</p><p class="paragraph" data-counter="1270" id="p-1270">Quindi un reato di omicidio o di lesioni è contrario al diritto da un lato perché vi è, qui, una volontà delittuosa, una volontà disobbediente, una volontà inosservante del comando giuridico, ma è antigiuridico nel senso che traduce questa volontà nella realtà sociale come un fatto contraddittorio, come un modo di essere contraddittorio con il sistema dei valori, con atteggiamenti e articolazioni della vita sociale che il diritto propone, perché vi è un morto là dove dovrebbe esservi un vivo, perché vi è un ferito là dove dovrebbe esservi un soggetto integro: è questo dato di fatto che è contraddittorio con il voto, con la esigenza, con la progettazione di vita sociale contenuta nel diritto.</p><h2>219. La colorazione del reato non solo sotto il profilo della sua contrarietà al diritto (intesa come struttura esterna del fatto) ma anche sotto il profilo del suo contenuto di danno sociale, ovvero di negazione e compromissione di valori e beni della vita sociale: il momento oggettivo dell’antigiuridicità</h2><p class="paragraph" data-counter="1271" id="p-1271">E, quindi, possiamo dire che non vi è soltanto una colorazione, non vi è soltanto una qualità del reato, per le quali esso si presenta come antigiuridico, con questa qualità della sua contrarietà al diritto. Vi è qualche cosa di concreto nel corpo del reato, che è il fondamento di questa qualifica, di questo colore del delitto di cui parliamo. Cioè, nella struttura del fatto c’è qualche cosa che il diritto non apprezza e che descrive in senso negativo.</p><p class="paragraph" data-counter="1272" id="p-1272">E, quindi, andando un pochino più avanti nell’indagine, in fondo all’antigiuridicità, dobbiamo dire che il reato non è solo un fatto che ha una struttura esterna, una coloritura nascente dalla sua contraddizione con il diritto, ma è tale perché nella sua struttura interna esso realizza un dato della realtà che è l’opposto del dato di realtà del diritto, di realtà che il diritto pretende.</p><p class="paragraph" data-counter="1273" id="p-1273">Cioè perché vi è nell’ambito del reato quel contenuto — come si dice in modo espressivo — di danno sociale, di menomazione dei valori, di compromissione di ciò che conta nella vita sociale, cioè quella rottura dell’ordine dei valori che il diritto si è sforzato di impedire, che il delitto, invece, realizza incorrendo perciò nella sanzione punitiva. Quindi il reato non è soltanto un fatto esternamente caratterizzato dalla contraddittorietà alla norma, ma è un fatto che nel suo interno ha un contenuto di contraddizione ai valori giuridicamente consacrati nella vita sociale. Ogni reato ha nel suo nucleo la negazione e la compromissione di un valore, di un bene della vita sociale, una alterazione delle condizioni di vita che il diritto si sforzava di realizzare.</p><p class="paragraph" data-counter="1274" id="p-1274">E questo riguarda il momento oggettivo dell’antigiuridicità.</p><p class="paragraph" data-counter="1275" id="p-1275">Poi vedremo rapidamente, in altra lezione, come anche sotto il profilo soggettivo vi sia qualche cosa che è nel corpo del reato e che esprime la rottura del vincolo di sudditanza, del vincolo di obbedienza del soggetto nei confronti dell’ordinamento giuridico. Anche lì vedremo che vi è una volontà che non doveva essere così come essa è stata, di una volontà che ha un significato negativo, che è un disvalore perché diversa è dalla determinazione che il soggetto avrebbe dovuto assumere. Ma in questo momento noi dobbiamo soffermarci sull’aspetto oggettivo dell’antigiuridicità e, quindi, la <em>coloritura di contrarietà</em> al diritto trova in questo momento riscontro nella frattura di valori che il reato nel suo corpo contiene.</p><p class="paragraph" data-counter="1276" id="p-1276">E questa analisi distinta dell’<em>antigiuridicità soggettiva </em>e <em>antigiuridicità oggettiva</em> è giustificata. Certo noi sappiamo che non vi è reato, non vi è reazione giuridica, non vi è pena fin quando non si sia riscontrato che il reato è contrario al diritto, sia nell’<em>aspetto oggettivo</em>, sia nell’<em>aspetto soggettivo</em>; che il suo colorito, la sua qualità negativa è verificata sia per quanto riguarda la <em>disobbedienza</em>, sia per quanto riguarda il danno sociale che il reato produce.</p><h2>220. La distinzione del momento oggettivo dal momento soggettivo dell’antigiuridicità come <em>intuizione</em> richiesta dall’indagine del diritto</h2><p class="paragraph" data-counter="1277" id="p-1277">Se ci mettiamo da questo punto di vista, cioè di vedere la punizione che consegue, allora certamente ci è impossibile distinguere perché dalla presenza di entrambi questi elementi, cioè da una globale contrarietà del fatto al diritto, scaturisce la qualifica di antigiuridicità e consegue perciò una punizione, una reazione giuridica di un certo tipo. Ma è opportuno distinguere, anche se non è possibile separare. Quindi dal punto di vista concettuale della indagine intorno al diritto, pur sapendo che non vi è reato se non concorrono entrambe le manifestazioni di antigiuridicità, possiamo bene distinguere il momento oggettivo dal momento soggettivo dell’antigiuridicità. E del resto questo è nella nostra intuizione ed è, direi, richiesto dall’indagine del diritto.</p><p class="paragraph" data-counter="1278" id="p-1278">Quando diciamo — come vedremo tra non molto — che un soggetto ha diritto di difendersi anche aggredendo egli, a sua volta, i beni giuridici dell’altro quando sia fatto oggetto di aggressione per parte sua (quindi quando egli debba respingere un’aggressione altrui con il solo modo possibile, cioè colpendo per parte sua), sappiamo che ciò può avvenire in presenza di una ingiusta iniziativa del soggetto nei confronti del quale ci si difende. Che vuol dire ingiusta? Vuol dire ingiusta nel senso pieno, cioè di un comportamento che sia contrario al diritto sia in <em>termini oggettivi</em>, sia in <em>termini soggettivi</em>? E allora non potremmo difenderci di fronte all’azione del pazzo, il quale non essendo capace penalmente, non può commettere in senso pieno un reato, non realizza un’ingiustizia compiuta ma, certamente, realizza la menomazione di un valore, cioè realizza un <em>momento di antigiuridicità oggettiva</em>. E così quando diciamo che per applicare una misura di sicurezza occorre accertare la pericolosità del soggetto, che è desunta innanzitutto da un reato che egli ha commesso, evidentemente non sempre il reato commesso dal soggetto pericoloso è reato completo in tutti i suoi momenti, <em>soggettivi</em> ed <em>oggettivi</em>: è semplicemente perfetto nella parte oggettiva, perché il soggetto a cui si deve applicare per pericolosità la misura di sicurezza può non essere in condizioni di contraddire consapevolmente il diritto. Quindi vi sono delle esigenze e accanto ad esse vorrei collocare le esigenze della distinzione dei concetti — senza che ciò impedisca, poi, di collegarli tra di loro — delle ragioni per le quali noi dobbiamo studiare distintamente la <em>antigiuridicità oggettiva</em> — il momento del danno sociale — per passare, poi, come faremo, ad una breve indagine sulla antigiuridicità soggettiva.</p><h2>221. I casi di apparente frattura tra fatto e diritto in ordine al momento oggettivo dell’antigiuridicità. Il bilanciamento degli interessi</h2><p class="paragraph" data-counter="1279" id="p-1279">Ora quello che vi è di caratteristico è che questa contraddizione obiettiva tra il fatto e il diritto, questa frattura nel valore, con un significato negativo per il diritto, non sempre si verifica realmente, malgrado ve ne siano le apparenze. Cioè, un capitolo molto importante in ordine al momento oggettivo dell’antigiuridicità è quello relativo ai casi nei quali questa frattura sembra esservi e non vi è effettivamente; quando vi è, per così dire, l’involucro del reato, quindi sembra esservi la rottura tra fatto verificatosi e fatto ipotizzato, auspicato dal diritto, ma non vi è, invece, la sostanza della violazione. Ecco perché dobbiamo essere non superficiali, non semplicisti, non troppo rapidi nel qualificare un fatto come reato. Qualche volta noi siamo troppo frettolosi, cioè vediamo che il fatto risponde al tipo di reato indicato dalla legge e, quindi, ci affrettiamo a dire che è un reato. No, quello è soltanto, come abbiamo detto, un fatto penalmente rilevante, un fatto che ha molti contrassegni che indurrebbero a considerarlo una vera frattura dei valori e, quindi, un reato; ma, ad un’indagine che non sia superficiale, risulta evidente il carattere apparente e non reale della contraddizione tra il fatto e il diritto.</p><p class="paragraph" data-counter="1280" id="p-1280">Ecco perché dobbiamo sempre essere cauti di fronte al riscontro della tipicità. Certo, un giudice comincia le sue indagini di fronte ad un ferimento che sia intervenuto perché vede in questo i lineamenti essenziali del reato di lesioni. Ma egli dovrà pure domandarsi se il soggetto che ha ferito, ha ferito in condizioni normali, cioè per sua iniziativa e, quindi, aggredendo puramente e semplicemente il bene altrui o se, invece, questa attività lesiva non sia stata per ipotesi una risposta, non una iniziativa del soggetto; una risposta all’ atteggiamento altrui, all’atteggiamento aggressivo di altri che abbia posto il soggetto in certe condizioni, nella necessità di difendere il proprio diritto, nell’unico modo possibile: cioè passando, a sua volta, alla controffensiva e bloccando l’aggressione altrui con un attacco che provenga dalla persona dell’aggredito.</p><p class="paragraph" data-counter="1281" id="p-1281">Questa indagine sui fatti è necessaria, perché i fatti sono materialmente eguali. La lesione provocata per iniziativa del soggetto e la lesione provocata per la risposta di un soggetto ad un’iniziativa aggressiva dell’altro: queste due lesioni sono eguali, quindi è naturale che il giudice vi riscontri la rilevanza giuridica, la tipicità e che sottoponga il fatto alla sua analisi ma, essendo. materialmente eguali le due situazioni (il ferimento, cioè, di un soggetto), la situazione complessiva è completamente diversa a seconda che il soggetto abbia preso l’iniziativa di offendere, di aggredire, di ferire, o con ciò abbia risposto, e dovuto rispondere, ad un’iniziativa aggressiva di un altro soggetto.</p><p class="paragraph" data-counter="1282" id="p-1282">Materialmente la situazione è eguale; socialmente, giuridicamente, la situazione è diversa. Perché? Perché evidentemente la valutazione che fa il diritto, cioè questo “no” che il diritto esprime di fronte alla infrazione dei valori e, in questo caso della integrità fisica, non è un “no” assoluto, perché deve tener conto della realtà; è un “no” che vale quando il soggetto assuma l’iniziativa di aggredire, ma è un no che non vale più, che non esiste più quando invece il soggetto si debba difendere in certe condizioni di fronte all’aggressione di un bene.</p><p class="paragraph" data-counter="1283" id="p-1283">Quindi, i comandi giuridici non sono incondizionati, non sono sempre piattamente eguali. I comandi giuridici tengono conto della realtà sociale, tengono conto, cioè, del modo di essere degli interessi in gioco, tengono conto di quello che si suole chiamare il <em>bilanciamento degli interessi</em>. Perché esiste una fattispecie della lesione? Perché paragonando l’interesse di un soggetto con l’interesse di un altro alla integrità, evidentemente prevale l’interesse alla integrità del soggetto. Ma se i due interessi sono entrambi nella condizione di essere aggrediti, perché vi è qualcuno che prende l’iniziativa offensiva, colui il quale risponde a questa iniziativa — a sua volta colpendo — si trova a realizzare una comparazione, un <em>bilanciamento di valori giuridici</em> diverso da quello normale: il diritto tra un soggetto innocente e un soggetto parimenti innocente, è dalla parte del soggetto che rischia di essere aggredito.</p><p class="paragraph" data-counter="1284" id="p-1284">Ma nella comparazione tra l’interesse di un soggetto innocente e l’interesse di un soggetto non innocente, che è il portatore di una aggressione, il diritto, in questo caso, fa una diversa valutazione: una valutazione realistica, fa un diverso <em>bilanciamento degli interessi</em> e non dà più la preminenza all’interesse del soggetto di cui si tratta, ma dà la preminenza al soggetto innocente che viene aggredito e che non ha altra via per rispondere se non di passare alla controffensiva e, quindi, colpire a sua volta, per difesa, il soggetto. Quindi, in questo caso, vi è una diversa valutazione del diritto e noi dobbiamo essere bene attenti quando siamo di fronte ad un fatto che abbia i lineamenti del reato, a vedere qual è la situazione reale, qual è l’effettivo <em>bilanciamento degli interessi</em> in gioco, per potere dare una risposta giusta e conforme al diritto, capendo che il comando giuridico e la valutazione in esso implicita vale in certe circostanze, non vale in altre, non vale nelle situazioni nelle quali il reato non è veramente reato, non è sostanzialmente reato, in quanto del reato ha la forma, ha l’apparenza, ma non ha, appunto, la sostanza.</p><h2>SEZIONE TERZA</h2><h2>Le cause di esclusione dell’antigiuridicità</h2><p class="paragraph" data-counter="1285" id="p-1285">Sommario: 222. L'esercizio del diritto: a) il diritto di correzione (<em>ius corrigendi</em>) - 223. (...<em>Segue</em>) b) I mezzi offensivi predisposti per la tutela della proprietà (<em>offendicula</em>). - 224. (...<em>Segue</em>) c) Gli altri casi di esercizio del diritto: il diritto di cronaca giornalistica, talvolta in contrasto con il segreto istruttorio, e la tutela della riservatezza dei diritti della persona. La discutibilità sulla prevalenza del principio della libera informazione rispetto al principio della riservatezza. - 225. L’adempimento del dovere: a) il dovere imposto da una norma giuridica o da un ordine dell’autorità pubblica riconosciuta dalla norma. - 226. (...<em>Segue</em>) b) Il problema della legittimità dell’ordine, sia sotto il profilo formale, sia sotto l’aspetto sostanziale. - 227. (...<em>Segue</em>) c) Il potere di sindacato nell'adempimento di ordini militari. - 228. L’uso legittimo delle armi. - 229. Il consenso dell’avente diritto. - 230. I limiti al principio del consenso dell’avente diritto. Il bene della vita come bene indisponibile. Breve accenno all’eutanasia, ai trapianti di organi e agli interventi chirurgici. Il consenso a proposito delle lesioni sportive. - 231. La legittima difesa. Il limite al diritto alla integrità del bene della vita. La dottrina della legittima difesa come pubblica funzione delegata. Critica. Il bilanciamento degli interessi nella legittima difesa. - 232. Lo stato di necessità. - 233. Analogie e diversità tra legittima difesa e stato di necessità. Accenni sulle posizioni della dottrina. La <em>non esigibilità</em> del comportamento eroico, sotto il profilo giuridico, nello stato di necessità. - 234. Le ragioni giuridiche limitative (requisiti) della legittima difesa. La difesa di qualsiasi diritto, proprio o altrui. Il pericolo attuale di un’offesa ingiusta. La proporzionalità (congruità e adeguatezza) tra l'intensità della difesa e l’offesa dei beni in pericolo. - 235. Le ragioni giuridiche limitative (requisiti) nello stato di necessità. La salvaguardia del diritto alla vita, da intendersi non soltanto come tutela accordata dalla norma al bene della <em>vita fisica</em>, ma anche come salvaguardia di altri beni come l’onore e la libertà della persona.</p><p class="paragraph" data-counter="1286" id="p-1286">222. L’esercizio del diritto: a) il diritto di correzione (ius corrigendi)<sup><a href="#moronote-48" id="moronote-ref-48">[XLVIII]</a></sup></p><p class="paragraph" data-counter="1287" id="p-1287">Nella lezione precedente ci siamo occupati delle situazioni nelle quali il reato non è veramente il reato, non è sostanzialmente reato: ne ha la forma, ne ha l’apparenza ma non ne ha la sostanza, perché esiste un diritto al quale bisogna dare il suo giusto riconoscimento. E dare riconoscimento a questo diritto significa, evidentemente, escludere il valore della norma incriminatrice. I casi che vengono ricondotti sotto questa specie, sono tradizionalmente quello che si chiama lo ius corrigendi e il caso degli <em>offendicula</em>. Lo <em>jus corrigendi</em> è quel potere di correzione che è riconosciuto a persone sopraordinate ad altre, essenzialmente nell’ordine familiare. Cioè si ammette che vi sia una sorta di autorità privata, da valere, però, esclusivamente nell’ambito familiare — o in un certo senso nell’ambito educativo. Una autorità che sarebbe certamente preclusa ove volesse esercitarsi in mezzi di correzione sproporzionati ed inaccettabili (e, infatti esiste una incriminazione per eccesso di mezzi di correzione) ma che come riconoscimento di un diritto proprio di questa autorità — limitata a compiere atti di correzione che possono estrinsecarsi in moderate percosse, in manifestazioni verbali che costituirebbero, in altre circostanze, ingiurie, o anche in limitate restrizioni della libertà personale — sono, appunto, quei mezzi educativi, probabilmente discutibili nella loro efficacia, che vengono riconosciuti alla famiglia nei confronti dei figli (sempre escluso l’abuso dei mezzi di correzione, l’andare al di là del necessario e del possibile) e che per una sorta di delega della famiglia si possono ritenere estesi, questi poteri, anche a coloro che nella scuola esercitano una funzione educativa e correttiva quasi paterna.</p><p class="paragraph" data-counter="1288" id="p-1288">Un tempo si parlava di un diritto di correzione anche del marito nei confronti della moglie, nell’ambito di una concezione diseguale dei sessi, nell’ambito di una concezione gerarchica della famiglia, per la quale il marito sarebbe il capo della famiglia, investito di un’autorità di direzione ed eventualmente di correzione. Io credo che questo aspetto della questione sia ormai eliminato, credo eliminato prima dalla coscienza pubblica che non immagina l’uso di una — sia pur moderata — violenza nei confronti della moglie e certamente incompatibili, simiglianti, con il nuovo diritto di famiglia che è fondato, invece, sulla rigorosa eguaglianza dei sessi e sul disconoscimento di una autorità maritale e anche di una esclusiva autorità paterna della famiglia.</p><p class="paragraph" data-counter="1289" id="p-1289">Quindi, rimangono nell’ambito di questo motivo di esclusione dell’antigiuridicità, le moderate, piccole violenze di una scuola e di una famiglia certamente arretrate. Giuridicamente, però, questa discriminante esiste, a parte la valutazione di opportunità e di adeguatezza alla nostra evoluzione sociale.</p><h2>223. (...<em>Segue</em>) b) I mezzi offensivi predisposti per la tutela della proprietà (<em>offendicula</em>)</h2><p class="paragraph" data-counter="1290" id="p-1290">Gli offendicula sono quegli strumenti fissi di protezione che sono messi su a difesa, direi di carattere generale e preventivo della proprietà (quindi elettrici, a difesa di una proprietà, congegni offensivi — difensivi-offensivi, ovviamente — a difesa di una banca, ecc.). Cioè si tratta di apprestamenti di un meccanismo che deve scattare nel momento nel quale il soggetto aggressore venga per manomettere il bene di cui questi <em>offendicula</em> sono la difesa, strumenti di difesa-offesa.</p><p class="paragraph" data-counter="1291" id="p-1291">E sulla legittimità degli apprestamenti difensivi credo non vi sia dubbio. Qualcuno li riporta nell’ambito della legittima difesa, di cui parleremo, ma sembrerebbe contrastare con la opportunità di questa collocazione il fatto che questi strumenti sono lì pronti ad operare in via preventiva, mentre la legittima difesa, come vedremo, rappresenta la reazione immediata e puntuale ad un attacco che stia per venire, che sia imminente. Invece questi oggetti di difesa sono collocati preventivamente nel tempo. Ma sulla loro legittimità mi pare che non si possa discutere e non credo che l’evoluzione dei comportamenti sociali possa mettere in crisi queste forme di difesa che, anzi, nella crescente criminalità della società moderna, non solo in <span about="https://w3id.org/moro/enoam/data/240001/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, appaiono necessarie.</p><p class="paragraph" data-counter="1292" id="p-1292">Evidentemente c’è, logicamente, una certa proporzionalità, una certa adeguatezza, una certa corrispondenza tra lo strumento adoperato, capace di arrecare un certo tipo di danno, e la natura e importanza del bene che viene così difeso. Quindi, far passare dei fili elettrici, che possano arrecare grave o irreparabile danno al ladro, è certamente giustificato per una banca nella quale vengono custoditi valori appartenenti ad una pluralità di soggetti, quindi beni pubblici affidati alla banca. Ma più difficilmente si potrebbe immaginare la adeguatezza di uno strumento di difesa di questa natura semplicemente per proteggere il raccolto di una proprietà di fronte, eventualmente, alla piccola azione depredatrice di ladri di non grande rilievo.</p><h2>224. (...<em>Segue</em>) c) Gli altri casi di esercizio del diritto: il diritto di cronaca giornalistica, talvolta in contrasto con il segreto istruttorio, e la tutela della riservatezza dei diritti della persona. La discutibilità sulla prevalenza del principio della libera informazione rispetto al principio della riservatezza</h2><p class="paragraph" data-counter="1293" id="p-1293">Ma, questi essendo i casi che classicamente vengono riportati sotto la qualifica di <em>esercizio di un diritto</em>, evidentemente per la natura stessa di questa scriminante, l’indagine deve essere molto più ampia. Non che noi la dobbiamo fare, ma dobbiamo avvertire che, al di là di questi casi limitati di un diritto di correzione paterna e di un sistema di apprestamenti difensivi della proprietà, vi sono nel nostro ordinamento e, soprattutto, nell’ordinamento costituzionale, una serie di norme dalle quali sono desumibili diritti riconosciuti dall’ordinamento e che, indubbiamente, entrano in conflitto con la norma penale incriminatrice. Cioè, per tutta l’area del diritto penale, va fatta — ovviamente con serietà, non con spirito superficiale (con serietà, perché si tratta di difesa di beni giuridici, quindi di cose importanti) — [va fatta] questa ricerca di ragioni giuridiche o, addirittura, costituzionali, limitative della incriminazione, cioè di situazioni che siano da ritenere conformi al diritto — malgrado la forma incriminatrice della norma — per la loro rispondenza a criteri giuridici validi, enunciati comunque nell’ordinamento. Quindi non solo nell’ordinamento penale ma in ogni altra forma dell’ordinamento, e si ritiene anche nell’ambito della consuetudine, di una consuetudine che. sia naturalmente seria e consolidata, cioè vera consuetudine. l</p><p class="paragraph" data-counter="1294" id="p-1294">Pensate al <em>diritto di cronaca</em>, desumibile dal nostro sistema costituzionale di libera informazione e vi accorgerete quanto siano delicati i confini tra lecito ed illecito a proposito della cronaca, la quale può incidere pesantemente con il riferimento di taluni fatti, più o meno accertati, sulla onorabilità, sulla intimità della persona, della sua famiglia, e, tuttavia, non v’è dubbio che un diritto di cronaca esiste. Esiste per vicende di carattere giudiziario e spesso viene in contrasto con il segreto istruttorio e qualche volta finisce — anche se in modo discutibile — per prevalere il principio della libera informazione sul principio della riservatezza dei diritti propri della persona, a tutela dei quali pure è stabilito un segreto istruttorio.</p><p class="paragraph" data-counter="1295" id="p-1295">E pensate alle norme, in generale, relative alla espressione del pensiero, alla libera manifestazione delle opinioni, e vedete quali delicati problemi di limiti giuridici si pongano nei confronti di alcune manifestazioni di pensiero che sono indubbiamente tali ma che hanno come loro conseguenza quella di violare alcuni beni giuridici come quelli relativi al buon costume, un punto al quale fa anche esplicito riferimento il nostro sistema costituzionale. Tuttavia, questo problema di limitazioni esiste, quindi anche qui c’è la ricerca di diritti consacrati nell’ordinamento che facciano da limiti alla incriminazione penale e, quindi, costituiscano altrettante cause di esclusione della pena e di esenzione dalla responsabilità.</p><h2>225. L’adempimento del dovere: a) il dovere imposto da una norma giuridica o da un ordine dell’autorità pubblica riconosciuta dalla norma</h2><p class="paragraph" data-counter="1296" id="p-1296">Un principio analogo vale quando vi è una norma giuridica dalla quale non scaturiscono soltanto diritti, ma scaturiscono addirittura dei doveri; scaturiscono dei doveri qualche volta riferibili direttamente alla norma giuridica o scaturiscono dei doveri che mediatamente fanno riferimento alla norma giuridica, in quanto sono doveri che nascono in forza di un ordine dell’autorità pubblica, un ordine che ovviamente non può che essere emanato nell’ambito di una norma, come espressione di una autorità riconosciuta dalla norma, in relazione a finalità riconosciute dalla norma, con le forme proprie che la norma prevede.</p><p class="paragraph" data-counter="1297" id="p-1297">Anche qui, come nel caso precedente, c’è una ragione di coerenza dell’ordinamento giuridico: non è pensabile che l’ordinamento giuridico possa, nello stesso momento, volere e disvolere una certa cosa; esso o vuole o non vuole. Quindi non è pensabile che l’ordinamento ad un tempo incrimini è riconosca come diritto, ed ancor meno pensabile è che l’ordinamento al tempo stesso incrimini e riconosca addirittura come dovere l’azione che, formalmente considerata, costituirebbe, invece, un reato.</p><p class="paragraph" data-counter="1298" id="p-1298">E quindi anche qui, evidentemente, c’è un bilanciamento degli interessi — come abbiamo detto, in linea generale — c’è un paragone che si fa: evidentemente sono tutti beni che, in linea di principio, sono apprezzabili, ma talvolta vi sono situazioni nelle quali in concreto, cioè, si deve scegliere tra più beni apprezzabili e stabilire qual è quello che è più apprezzabile. E come a proposito del diritto abbiamo detto che talvolta più che il principio della onorabilità della persona è apprezzato il bene della informazione; più che quello della moralità, quello della espressione del pensiero, così avviene per quanto riguarda doveri che scaturiscono, direttamente o indirettamente, dall’ordinamento.</p><p class="paragraph" data-counter="1299" id="p-1299">Evidentemente l’atto che viene compiuto in attuazione di un ordine, realizza una finalità che è ritenuta preminente di fronte alla finalità genericamente perseguita attraverso la incriminazione della norma penale. E così, evidentemente, la restrizione della libertà personale attuata in forza di un mandato di cattura che viene eseguito, emanato, dall’autorità competente, con le forme dovute, anche se lede la libertà personale, non offende un bene giuridico perché è preminente, in questa situazione, l’interesse della collettività a vedere assicurata la persona per l’esercizio della giustizia.</p><h2>226. (...<em>Segue</em>) b) Il problema della legittimità dell’ordine, sia sotto il profilo formale, sia sotto l’aspetto sostanziale</h2><p class="paragraph" data-counter="1300" id="p-1300">Ora, evidentemente, quando si tratta di un ordine, bisogna innanzi tutto avere ben chiaro che l’ordine deve essere legittimo, cioè deve promanare da una autorità veramente investita di questo potere. E tale non è mai una autorità privata, quindi un’autorità familiare che in talune forme residua nella nostra coscienza sociale, non potrebbe in nessun modo essere ricondotta a quel tipo di autorità dalla quale possano emanare ordini la cui attuazione porti a discriminare un’azione che sarebbe altrimenti considerata come reato. Quindi ci dev'essere un’<em>autorità competente</em>. Quindi di fronte ad un illecito commesso in un ufficio, non è che competente a provvedere per l’eventuale limitazione della libertà personale sia il capo dell’ufficio: dev’essere il magistrato, cioè l’autorità alla quale questi poteri sono conferiti, quindi un’autorità competente, non una qualsiasi autorità; un’autorità che si indirizzi ad un soggetto investito, a sua volta, della capacità di eseguire questi ordini, nella forma dovuta che in taluni casi è, appunto, rigorosamente stabilita, come nei mandati ed ordini di cattura nei quali vi è una serie di formalità che condizionano la legittimità dell’ordine.</p><p class="paragraph" data-counter="1301" id="p-1301">E poi, evidentemente, quest'ordine dev'essere oltre che <em>formalmente</em> anche <em>sostanzialmente </em>legittimo, cioè dev'essere emanato per il raggiungimento di finalità la cui attuazione è demandata ai soggetti che esercitano quell’autorità. Anche nel sistema attualmente più rigorosamente gerarchico — nel quale, quindi, il sistema dei comandi è più sviluppato e più radicato — cioè il sistema militare, anche lì, evidentemente, non è che l’ordine possa essere un ordine arbitrario, Anche se vi sono dei doveri di obbedienza particolarmente rigorosi; ma non può essere un ordine emanato per una finalità che esuli completamente dalle finalità pubbliche, specifiche, che il soggetto della gerarchia militare è chiamato a difendere.</p><p class="paragraph" data-counter="1302" id="p-1302">Quindi vi sono ordini legittimi, consacrati dall’autorità, spettanti ad alcuni soggetti, bene indirizzati, formalmente a posto, con finalità ineccepibili e vi sono, invece, ordini illegittimi, nei quali manca qualcosa di questi elementi, di questi requisiti di <em>forma</em> e di <em>sostanza</em>. Evidentemente un ordine che sia legittimo non può che portare a discriminare il soggetto il quale abbia, nell'adempimento dell’obbligo, compiuto qualche cosa che sembri essere un reato. Quel reato è, appunto, apparente, non è reato; è discriminato per una ragione di <em>equilibrio degli interessi</em>, in considerazione della reale situazione che viene giudicata dal diritto.</p><p class="paragraph" data-counter="1303" id="p-1303">Invece il discorso è più complesso (noi lo accenniamo appena) quando l’ordine non sia, per una qualsiasi di queste ragioni, legittimo, non promani da autorità, non sia bene indirizzato e che soprattutto, direi soprattutto, non abbia la sostanza di una non rispondenza alle finalità per le quali l’ordine è stato messo a disposizione, il potere di ordinare è stato messo a disposizione. In questo caso, evidentemente, risponde del reato compiuto in forza dell’ordine illegittimo, colui che ha dato l’ordine, perché ha abusato del suo potere, facendo realizzare qualche cosa che era realmente illecito, perché non compensata, non bilanciata da un altro interesse veramente prevalente. E la responsabilità del soggetto che ha eseguito l’ordine esiste o meno a seconda delle circostanze, a seconda, cioè, della misura nella quale al soggetto che obbedisce è riconosciuto un potere ed un dovere di compiere un esame, di sindacare, in qualche modo, la legittimità dell’ordine che riceve.</p><h2>227. (...<em>Segue</em>) c) Il potere di sindacato nell’adempimento di ordini militari</h2><p class="paragraph" data-counter="1304" id="p-1304">Non v’è dubbio che in un ordinamento democratico lo spazio di controllo da parte del soggetto vincolato dall’ordine nei confronti di colui che lo ha emanato è uno spazio certamente molto più largo che non fosse in passato. Vi sono delle evidenti ragioni di incompetenza, di non pertinenza che possono e debbono essere riconosciute dal soggetto al quale spetta il normale sindacato di una situazione che non può che essere considerata alla luce del sistema giuridico.</p><p class="paragraph" data-counter="1305" id="p-1305">Vi sono altre situazioni nelle quali, invece, questo potere di sindacato è più ridotto e mi riferisco prevalentemente al sistema della gerarchia militare dove certamente per quanto riguarda le finalità perseguite, cioè le ragioni pubbliche, di interesse pubblico per le quali l’ordine è dato, vi è uno spazio assai più limitato di potere dato al subordinato. L’adempimento della consegna da parte di una sentinella, la osservanza di ordini, poniamo, nel corso di uno stadio di assedio per ragioni di ordine pubblico, evidentemente sono difficilmente controllabili da un soggetto subordinato senza mettere in discussione la stessa efficienza, la stessa capacità della gerarchia militare, di realizzare quei fini per i quali essa è costituita. Però, anche qui, non si può dire che vi sia una obbedienza cieca, pure doverosa. Vi sono — ed è detto esplicitamente — degli ordini visibilmente ingiusti, dei fatti che patentemente costituirebbero reato: allora, l'ordine dato ai militari di sparare su pacifici cittadini, quale che sia il pretesto con il quale viene emanato simile tipo di ordine, perché manifestamente illegittimo, non può vincolare il subordinato, quindi non può discriminare colui il quale abbia eseguito ciecamente quello che non si può eseguire mai con assoluta cecità: deve sempre essere eseguito con un minimo di controllo da parte del soggetto.</p><h2>228. L’uso legittimo delle armi</h2><p class="paragraph" data-counter="1306" id="p-1306">Un caso particolare è l’uso delle armi, l’uso legittimo delle armi che in passato non era esplicitamente considerato, quindi veniva ricondotto nell’ambito o dell’ordine dell’autorità o della legittima difesa. Nel codice attuale c’è un esplicito riferimento all’uso legittimo delle armi. Uso che è legittimo quando esso viene realizzato nell’ambito dell’esercizio di una funzione pubblica, quindi per finalità pubbliche, allo scopo di respingere una violenza o di vincere una resistenza che sia opposta all’ autorità. E vi sono poi varie leggi speciali che specificano quali sono i casi nei quali si può fare uso delle armi.</p><p class="paragraph" data-counter="1307" id="p-1307">Quindi, in linea di principio, a norma del nostro codice, questo uso è consentito, dev’essere naturalmente giustificato dalla necessità, quindi deve corrispondere a queste finalità che la legge generale e le leggi speciali perseguono ed è sottoposto, evidentemente per la sua drasticità, a un notevole controllo da parte dell’autorità giudiziaria. Quindi, il ferire o l’uccidere, nell’ambito di una ipotesi che può essere ricondotta all’uso legittimo delle armi, provoca l’intervento dell’autorità giudiziaria, alla quale soltanto — e non all’autorità amministrativa — spetta di riconoscere se esisteva la situazione in presenza della quale l’uso delle armi era legittimo o se, invece, non esisteva o non esisteva in misura sufficiente. i</p><p class="paragraph" data-counter="1308" id="p-1308">Quindi, mentre in passato l’intervento dell’autorità giudiziaria era subordinato alla concessione di un’autorizzazione a procedere da parte dell’autorità politica del Ministro della Giustizia (la Corte costituzionale ha dichiarato l’illegittimità di questa condizione) [attualmente] l’autorità giudiziaria si muove con l’automaticità che era ad essa propria per perseguire quei fatti che abbiano le caratteristiche del reato, anche se eventualmente l’autorità giudiziaria giungerà poi, in concreto, a riconoscere che il fatto è stato compiuto nel legittimo esercizio del diritto di uso delle armi e, quindi, si è di fronte ad un controllo non amministrativo ma giurisdizionale.</p><h2>229. Il consenso dell’avente diritto</h2><p class="paragraph" data-counter="1309" id="p-1309">C'è poi il caso del consenso dell’avente diritto. Faccio una deviazione perché mi pare bene trattare a parte, domani, della legittima difesa e dello stato di necessità.</p><p class="paragraph" data-counter="1310" id="p-1310">Il caso del consenso dell’avente diritto è un caso particolare. Si tratta, non v’è dubbio, di una esimente, di una causa di esclusione dell’antigiuridicità. Ma non per un <em>bilanciamento degli interessi</em>, non per la prevalenza data ad un interesse nei confronti di un altro, come nei casi esaminati ed in quelli che esamineremo. È un caso a sé. Il consenso dell’avente diritto è un caso di assenza, di mancanza di interesse a punire. Cioè, vi sono dei casi nei quali, malgrado le apparenze, che farebbero ritenere esistente un reato, un reato veramente non esiste, sostanzialmente non esiste, perché è intervenuto il consenso della persona offesa a togliere al fatto il carattere di un’offesa, di un’aggressione.</p><p class="paragraph" data-counter="1311" id="p-1311">Quindi nei casi contemplati, l’aggressione c’è ma non è più illecita, perché vi è un diverso <em>bilanciamento degli interessi</em>, in questo caso l’attacco c’è ma non è illecito perché nella realtà — non nella forma ma nella realtà — l’interesse, per rinuncia del soggetto, non esiste e, quindi, non può essere protetto, non può essere perseguito colui il quale abbia realizzato una situazione in ordine alla quale vi sia il consenso dell’avente diritto.</p><p class="paragraph" data-counter="1312" id="p-1312">E questa è certamente una situazione, in certo senso, anomala nel sistema del diritto penale, che ormai voi avrete capito bene essere un sistema di tutela di interessi <em>pubblici</em> dei quali è titolare lo Stato. E allora verrebbe fatto di dire: ma lo Stato non può rinunciare alla difesa dei propri interessi e diritti. E, in effetti — come sapete — l’esercizio dell’azione penale è obbligatorio da parte del pubblico ministero. Quindi, per quanto lo riguarda direttamente, lo Stato, titolare di questi diritti, non può rinunciare alla loro tutela. E questo vale in linea generale. Ma vi sono dei casi marginali, nei quali viene in evidenza, per una ragione di opportunità, l’esistenza di un disinteresse o, anche, addirittura, di un interesse diverso del soggetto privato, intorno al quale è stato costruito l’interesse pubblico dello Stato. Cioè, in alcuni casi marginali, quell’interesse privato, su cui viene costruito l’interesse pubblico, non ha ragion d’essere per una indifferenza o per una contro-valutazione da parte del soggetto privato. In questi casi — ripeto, marginali — l’ordinamento giuridico non potrebbe che mettersi sulla strada di una pericolosa inopportunità: se volesse perseguire, in questi casi limitati, anche quando il privato — il cui interesse è il contenuto dell’interesse pubblico — non lo desideri o desideri, addirittura, il contrario.</p><p class="paragraph" data-counter="1313" id="p-1313">Qualche cosa di simile avviene con il diritto di querela. Certamente i reati sono di azione pubblica e il pubblico ministero, l’accusatore, si deve muovere senza alcuna scelta discrezionale. Ma vi sono dei casi nei quali lo stesso ordinamento, per ragioni di opportunità, ritiene che l'autorità giudiziaria si debba muovere solo a seguito di una querela, cioè di una specifica richiesta a perseguire il reato proveniente da parte del privato. Perché? Perché vi sono dei casi nei quali la punizione può essere desiderata o, invece, non esserlo affatto: [può] essere considerata come una sorta di danno aggiuntivo che il soggetto patisce e, quindi, in materia di ingiuria si procede su querela di parte, perché si ritiene di lasciare al singolo di costruire o meno, se lo ritenga, quell’interesse che poi, una volta costruito, è assunto e fatto proprio dallo Stato.</p><p class="paragraph" data-counter="1314" id="p-1314">E così, analogamente, nei casi di consenso, vi sono situazioni nelle quali se il singolo non vuole, neppure lo Stato è in condizioni di volere la punizione, neppure lo Stato è in condizione di costruire la illiceità. E, quindi, il caso del consenso è la manifestazione di una — sia pur marginale — autonomia di scelta del soggetto che spiega il rigore dell’ordinamento giuridico, che sarebbe, di per sé, portato a punire inesorabilmente in ogni caso. Questa manifestazione di volontà del consenziente, non ha bisogno di alcuna formalità, non è un negozio giuridico che debba essere stabilito con rigore di forme o di circostanze. Comunque manifestata — e talvolta anche solo presunta questa volontà di abbandonare, di rinunciare alla scomoda tutela di un interesse — [una volta manifestata, comunque] questa volontà da parte del soggetto che-abbia — si ritiene — la capacità penale, il fatto si modifica profondamente perché non vi è più un interesse leso, perché l’interesse è una posizione del soggetto. Se il soggetto non vuole, non tende verso il bene: evidentemente l’interesse non c’è e non occorre la sua tutela.</p><h2>230. I limiti al principio del consenso dell’avente diritto. Il bene della vita come bene indisponibile. Breve accenno all’eutanasia, ai trapianti di organi e agli interventi chirurgici. Il consenso a proposito delle lesioni sportive</h2><p class="paragraph" data-counter="1315" id="p-1315">Naturalmente occorre che si tratti di beni disponibili, cioè occorre identificare, innanzi tutto, qual è il margine — abbiamo detto che sono casi marginali — [qual è il margine] entro il quale si colloca, con la sua validità, il principio del consenso dell’avente diritto. Si ritiene che ‘esso valga per tutti i diritti patrimoniali, di carattere reale, o beni: e questo mi sembra abbastanza ovvio: si può sempre rinunciare a quello che è un proprio interesse patrimoniale.</p><p class="paragraph" data-counter="1316" id="p-1316">Più delicato, invece, è quello che riguarda i beni della salute e della vita, che non appartengono soltanto al soggetto e non sono semplicemente nell’ambito della sua disponibilità: toccano la sfera pubblica, l’interesse pubblico, per cui, per esempio, possiamo già dire senz'altro che il bene della vita non è disponibile. Non è immaginabile che taluno sia discriminato perché altri ha dato il consenso ad uccidere.</p><p class="paragraph" data-counter="1317" id="p-1317">Ma, naturalmente, questo va a toccare, poi, i casi di eutanasia, cioè i casi nei quali vi è veramente una richiesta per la quale si discute se sia, o meno, socialmente apprezzabile. Ma guardando grossolanamente il fenomeno, certamente il consenso alla propria uccisione non è, indubbiamente, scriminante. E, in larga misura, lo stesso consenso ad intaccare l’integrità fisica, è limitato da ragioni di ordine pubblico, da ragioni di carattere morale.</p><p class="paragraph" data-counter="1318" id="p-1318">Mentre naturalmente vi sono, per quanto riguarda i trapianti, delle crescenti possibilità di menomazione della integrità del soggetto ma, evidentemente, per realizzare quelle finalità curative che con un certo maggiore successo la medicina moderna coltiva.</p><p class="paragraph" data-counter="1319" id="p-1319">Si fa rientrare nell’ambito del consenso, in genere, la lesione che si subisca in conseguenza di un intervento medico-chirurgico, cioè si ritiene che il medico che abbia usato, ovviamente, la normale diligenza e perizia, sia scriminato per l’esito letale di un’operazione in forza del consenso reale o anche del consenso presunto che il soggetto ha dato o si ritiene avrebbe dato se fosse stato in condizioni di darlo, come può accadere per persone colpite da investimento, che non siano in condizioni di scegliere il modo di cura e di intervento.</p><p class="paragraph" data-counter="1320" id="p-1320">Si parla del consenso anche a proposito delle lesioni sportive e, in qualche misura, si può ritenere che giochi il consenso che mutuamente i partecipanti al gioco, al gioco pericoloso, si sono dati ma è forse più agevole costruire questa ragione di impunità, direi, sul carattere sociale, sul <em>valore sociale dello sport</em> nella società moderna, come una attività utile, importante per la collettività, anche se comporta alcuni rischi che, entro certi limiti, debbono essere sopportati.</p><h2>231. La legittima difesa. Il limite al diritto alla integrità del bene della vita. La dottrina della legittima difesa come pubblica funzione delegata. Critica. Il bilanciamento degli interessi nella legittima difesa<sup><a href="#moronote-49" id="moronote-ref-49">[XLIX]</a></sup></h2><p class="paragraph" data-counter="1321" id="p-1321">[Abbiamo visto ieri come vi siano circostanze della vita considerate differentemente dal diritto, e] cioè la modificazione che subisce la valutazione giuridica in rapporto ad alcuni particolari e concreti modi di atteggiarsi della realtà quotidiana: cioè vi è una valutazione, in linea di principio, valida per una situazione della vita quotidiana. Ma vi possono essere delle circostanze particolari, dei fatti specifici di questa realtà, che devono essere tenuti in conto, che per il loro atteggiarsi tramutano la valutazione giuridica negativa in una valutazione giuridica positiva, e quindi escludono il carattere di reato che, sulla base di princìpi generali, dovrebbe essere. attribuito ad un certo fatto, al quale, pertanto, deve essere riconosciuto un carattere di liceità.</p><p class="paragraph" data-counter="1322" id="p-1322">Quindi abbiamo fatto riferimento a situazioni diverse: le abbiamo esaminate sotto il profilo dell’esercizio del diritto, dell'adempimento del dovere giuridico, dell’uso legittimo delle armi ed infine, con particolari caratteristiche, nel caso del consenso dell’avente diritto. In.tutti questi casi siamo in presenza di un bene giuridico che appare degno di tutela ma, in realtà, si presenta una situazione per la quale quel bene non giustifica più la tutela giuridica che è, invece, riservata ad un bene diverso e di importanza maggiore per l’ordinamento giuridico.</p><p class="paragraph" data-counter="1323" id="p-1323">Quindi l’intimità della vita è certo tutelata giuridicamente, ma non a prezzo di rendere impossibile quella attività informativa, quella raccolta e comunicazione di notizie che è invece propria di una società aperta come la nostra. Così alcuni beni subiscono delle limitazioni, cessano di essere oggetto di tutela in vista di quell’interesse maggiore che è l’interesse alla libera espressione del pensiero.</p><p class="paragraph" data-counter="1324" id="p-1324">I casi che dobbiamo oggi brevemente considerare sono veramente tipici per quanto riguarda la diversità che si riscontra nella situazione quando vi sia un elemento aggiuntivo qualificante che modifica profondamente la situazione di fatto e induce a dare per il fatto una diversa ed opposta valutazione giuridica. Di che si tratta? Non v’è dubbio che il bene della integrità e della vita della persona è un bene di importanza capitale e, come tale, tutelato dall'ordinamento giuridico.</p><p class="paragraph" data-counter="1325" id="p-1325">Ma possiamo perciò dire che, in assoluto, incondizionata mente, il bene della vita e della integrità della vita prevalga su qualsiasi altro bene? Siamo chiamati a valutare delle situazioni nelle quali questa difesa del bene della vita e della integrità non è incondizionata, ma condizionata, subordinata ad altre valutazioni che inducono a dare della situazione un diverso giudizio. E, quindi, viene avanti una circostanza di importanza capitale che costituisce un limite al diritto alla integrità della propria vita, della propria salute, una circostanza legata al rapporto che si stabilisce tra due soggetti, nell’ambito di una irregolarità di carattere giuridico. Cioè, ferma restando questa fondamentale integrità del bene della vita come dato giuridico importante, la situazione cambia: quando tra i due soggetti che vengono in considerazione — colui che colpisce il bene altrui della vita e della integrità e il soggetto che viene colpito — non vi è un rapporto di normalità ma vi è un rapporto giuridicamente irregolare. Quando, cioè, il soggetto che subisce il danno alla propria vita ed integrità non è un indifferente, non è un innocente, ma è colui che ha preso l’iniziativa di colpire l’altro soggetto, colui che è partito all’attacco dell’altro soggetto con una aggressione, cioè con uno sforzo diretto a menomare un bene giuridico o un interesse protetto dell’altro soggetto. Questa circostanza della iniziativa aggressiva, assunta da un determinato soggetto, modifica completamente la situazione sul piano di fatto, sul piano sociale e sul piano giuridico.</p><p class="paragraph" data-counter="1326" id="p-1326">Quindi, la tutela del bene della vita è una tutela non assoluta, ma limitata e condizionata. Limitata e condizionata nel senso che essa vale — questa ragione di integrità — in condizioni normali, giuridicamente regolari dei rapporti sociali; non vale più nel caso in cui qualcuno abbia rotto il fatto di ordinata e rispettosa convivenza dei soggetti. Di fronte a colui che mi aggredisce, nella misura nella quale io non possa fare ricorso tempestivamente ad una autorità pubblica che mi difenda — e quindi, ovviamente solo nel caso in cui la difesa non può venire da organi imparziali dello Stato — io sono nella possibilità giuridica di difendermi, io sono autorizzato a proteggere da me il bene che viene messo in discussione. E proteggere il proprio bene, il proprio diritto, il proprio interesse giuridico può voler dire una attività di ritorsione, di reazione che si concreta in un attacco ad un altro soggetto: a difesa del mio bene, che è stato indisturbato fin quando l’altro soggetto non ha preso l’iniziativa di aggredirmi, io trovo beni inerenti alla vita, alla salute dell’altro soggetto che sono costretto a colpire per la necessità nella quale io mi trovo di difendermi, così come farebbe il pubblico potere che dovrebbe, evidentemente, contrattaccare l’aggressore per salvare i beni giuridici in questione.</p><p class="paragraph" data-counter="1327" id="p-1327">Se possibile, questa operazione di difesa è certamente compito della autorità pubblica. E certamente è compito dell’autorità pubblica il reagire quando l’offesa del mio bene è stata consumata e, quindi, quando la mia reazione non riuscirebbe più ad impedire che il mio bene sia sacrificato ma si concreterebbe in quella reazione che — come sapete — è tipico potere dell’ordinamento giuridico. Reagire all’illecito già verificatosi non può che essere un fatto del potere sociale. Reagire all’offesa che si sta compiendo e che rischia di consumarsi, se altri non può intervenire per me, è compito <em>mio</em> sulla base di un diritto — vorrei dire — naturale, di un principio la cui giustizia non può essere contestata: e cioè che quello che è normale, quello che è giuridico — cioè il mio patrimonio — non può che avere titolo a rimanere integro, anche a costo di mettere in discussione la integrità di altri beni se ciò sia necessario per difendere il mio patrimonio giuridico.</p><p class="paragraph" data-counter="1328" id="p-1328">Questa presenza del soggetto che si difende sulla scena della vita sociale è stata da qualcuno considerata come esercizio di una delega implicita che i pubblici poteri, necessariamente carenti perché non possono essere presenti in ogni momento della vita sociale, farebbero al soggetto singolo autorizzandolo a esercitare, per parte sua, quella reazione che, ove fosse presente, dovrebbe esercitare appunto il potere pubblico. E, quindi, la legittima difesa, più che essere l’espressione di un diritto della persona, sarebbe l’esercizio delegato di una pubblica funzione di tutela dell’ordine sociale, funzione che è normalmente esercitata e istituzionalmente esercitata da organi del potere pubblico e può essere, in via eccezionale, esercitata dal soggetto quando si trovi da solo, senza il possibile aiuto della forza pubblica, ad affrontare una situazione nella quale egli sarebbe soccombente se non ricorresse alle sue risorse personali, alla sua capacità d’iniziativa. </p><p class="paragraph" data-counter="1329" id="p-1329">Questa indicazione può essere utile per chiarire che non si tratta di una reazione illecita, il cui verificarsi è oggetto di una sorta di indulgenza, di un perdono dell’ordinamento giuridico, di una rinuncia a perseguire penalmente; si tratta di una attività lecita, in un certo senso doverosa, che sarebbe propria del potere sociale se non dovesse assumersene l’onere in condizioni di necessità soggettiva.</p><p class="paragraph" data-counter="1330" id="p-1330">Ma in realtà si tratta del modo, di uno dei modi di esercitare un diritto.</p><p class="paragraph" data-counter="1331" id="p-1331">Vorrei sottolineare questo: questa dottrina di una pubblica funzione delegata può essere suggestiva, comunque suggerisce di dare all’attività di difesa un carattere lecito ma, in effetti, è implicito in ogni diritto che esso debba farsi valere. Abbiamo, sin dal primo momento del nostro corso, detto che il diritto ha la necessità di tradursi in una realtà sociale, non può limitarsi ad essere una affermazione di principio: deve conformare su di sé la realtà sociale.</p><p class="paragraph" data-counter="1332" id="p-1332">Quindi il diritto, per una intrinseca ragione di giustizia, deve lottare per la sua prevalenza nei confronti del torto, nei confronti di quello che è illecito. E, quindi, nell’area del diritto c’è ovviamente oltre che il potere — nucleo di esercitare un diritto, di goderne il contenuto protetto dal diritto — c'è anche il diritto di proteggere da sé quello che il diritto protegge quando non siano presenti e operanti organi i quali possano realizzare questa protezione, su una base di oggettività quale è quella che caratterizza l’esercizio di un diritto.</p><p class="paragraph" data-counter="1333" id="p-1333">Quindi dire diritto vale quanto dire difesa, necessaria difesa del diritto. Quindi possiamo dire che c’è un diritto originario, un diritto naturale in forza del quale si è chiamati a vincere la resistenza, a respingere l’attacco che viene da altri al godimento del mio diritto.</p><p class="paragraph" data-counter="1334" id="p-1334">Ora, questo non vuol dire che il bene della vita, della salute, messi in forse dall’uccisione o dalla lesione che produce il soggetto che si difende, siano irrilevanti. No, questi beni, in linea di principio, sono — come sapete — rilevanti e protetti nell’ordinamento giuridico. Ma in questa situazione, quando questi beni siano in insanabile conflitto con altri beni — non soltanto quello della vita, ma altri beni giuridici, perché il diritto di difesa è di carattere generale — [quando vi sia questo conflitto], a chi volete che dia la prevalenza il diritto nella sua valutazione concreta della situazione? La prevalenza, logicamente, il diritto la accorda al soggetto innocente, al soggetto che non è responsabile della aggressione; e quindi, in posizione subordinata, non per ragioni di principio, ma per ragioni concrete inerenti alla situazione, si trova il soggetto che non è innocente. Il soggetto che ha perduto all'occhio l’ordine giuridico portando il suo attacco contro un altro soggetto, e che pertanto non può aspettarsi di ricevere in contraccambio una reazione alla quale egli non può legittimamente opporsi perché rappresenta appunto l’esercizio del diritto proprio dell’altro soggetto.</p><p class="paragraph" data-counter="1335" id="p-1335">Quindi c’è — come abbiamo detto — un <em>bilanciamento degli interessi</em> per cui divenga in concreto più importante l’interesse, anche non inerente alla vita del soggetto aggredito, che non sia un bene della vita o della integrità del soggetto aggredito.</p><p class="paragraph" data-counter="1336" id="p-1336">Questo è lo schema generale della legittima difesa, <em>nucleo originario</em> delle<sup><a href="#curatornote-9" id="curatornote-ref-9">[9]</a></sup> cause di giustificazione del reato, delle cause di estinzione proprio dell’antigiuridicità.</p><h2>232. Lo stato di necessità</h2><p class="paragraph" data-counter="1337" id="p-1337">Una situazione analoga — dico analoga, ma diversa — si verifica nello stato di necessità. Anche qui abbiamo di fronte due beni in contestazione, due beni per i quali si riscontra la dolorosa necessità di sacrificarne uno perché la situazione comporta — proprio per la situazione di necessità nella quale si ritrova — [comporta] che uno solo di questi beni possa sopravvivere, possa prevalere, l’altro debba soccombere. Ora quale bene prevale? Nella situazione di legittima difesa, abbiamo detto che è intuitivo e risponde alla logica comune al nostro sentimento sociale che prevalga l’interesse dell’aggredito sull’interesse dell’aggressore, su colui che ha dato inizio a questa catena di atti socialmente e giuridicamente inaccettabili.</p><p class="paragraph" data-counter="1338" id="p-1338">Nello stato di necessità, la necessità porta a sacrificare uno dei beni, uno degli interessi, ma la scelta, qui, non è tanto facile, non è tanto chiara come nella situazione di legittima difesa. Nella legittima difesa è evidente che prevale l’aggredito sull’aggressore, ma nello stato di necessità uno deve soccombere ma non ha con sé quella caratteristica di essere il soggetto aggredito, che perciò non merita la attenzione e il rispetto dell’ordinamento giuridico. È una situazione di necessità. Cioè vi sono dei momenti per i quali, purtroppo, non è possibile difendere insieme tutti i beni giuridici; qualcuno di essi nella situazione data deve soccombere e, in questi casi, la scelta è lasciata non sulla base di una preferenza reale accordata ad un bene di fronte all’altro, ma sulla base di una accettazione, di una tolleranza per la situazione di necessità: la prevalenza è data al bene che il soggetto, con la propria iniziativa necessitata, presceglie.</p><p class="paragraph" data-counter="1339" id="p-1339">Se, quindi, nell’uscire da un locale pubblico che sia stato avvolto dalle fiamme, si verifica uno scontro tra parecchi soggetti tutti egualmente innocenti e quindi tutti sullo stesso piano, nell’intento di salvaguardarsi e quindi l’uno colpisce l’altro, lo mette fuori gioco per correre prima verso la salvezza; quando nel caso di un naufragio vi è la menomazione dell’interesse di un soggetto che viene ricacciato da una scialuppa per far posto ad un altro più forte, più prepotente, non è che veramente l’ordinamento giuridico possa scegliere come fa per il caso della legittima difesa. Lì è comprensibile che si dica: “soccomba il bene del soggetto che ha aggredito!”. Ma in questo caso, come fa l’ordinamento giuridico a dire: “soccomba il bene del più debole, nei confronti del bene del più prepotente, del più pronto, del più egoista”?, diciamo noi.</p><h2>233. Analogie e diversità tra legittima difesa e stato di necessità. Accenni sulle posizioni della dottrina. La <em>non esigibilità</em> del comportamento <em>eroico</em>, sotto il profilo giuridico, nello stato di necessità</h2><p class="paragraph" data-counter="1340" id="p-1340">Sono situazioni, quindi, che hanno delle analogie, ma hanno anche delle profonde diversità. Hanno delle analogie perché anche qui c’è un conflitto di interessi che deve essere risolto in qualche modo. Ma mentre nella legittima difesa prevale un interesse giusto, qui prevale, per una sorta di intolleranza dell’ordinamento giuridico, l’interesse che è stato più pronto e più capace di prevalere. E, quindi, il giudizio vero che il diritto dà nelle due situazioni è profondamente diverso.</p><p class="paragraph" data-counter="1341" id="p-1341">La conclusione adeguata alla quale si giunge è di sancire la impunità sia nel caso della legittima difesa, sia nel caso dello stato di necessità; cioè anche in questa circostanza, quando l’egoismo del soggetto ha trovato una via di scampo a scapito di altri, il diritto non si sente di intervenire, di sanzionare con una pena questa scelta egoistica che può essere giudicata forse in sede morale ma non in sede giuridica. Ma, diciamo, l’atteggiamento del diritto non può che essere diverso nel profondo; anche se giunge alla stessa conclusione, non può che essere diverso nei due casi.</p><p class="paragraph" data-counter="1342" id="p-1342">Infatti, nel caso della legittima difesa si ritiene unanimemente, ormai, che si tratti di un atto veramente lecito, cioè di un atto che non colpisce un bene giuridico, perché tale non è più il bene dell’aggressore, al quale il diritto ha — per così dire — ritirato la sua protezione. Qualcuno ritiene anche che vi sia, come ragione della impunità del soggetto che si difende, il turbamento del suo animo di fronte all’attacco ingiusto che gli viene portato; come qualcuno ritiene che si tratti di una impunità assicurata per una ragione di opportunità politica. Ma la maggior parte degli scrittori, respingendo queste tesi limitative, non esita a ritenere che: vi sia una vera mancanza di antigiuridicità; che non sia oggetto di protezione — cessi di essere oggetto di protezione — il bene di colui che si mette a turbare ripetutamente l'ordine sociale.</p><p class="paragraph" data-counter="1343" id="p-1343">Ma, invece, nello stato di necessità, parlare veramente di una liceità, cioè che è normale per il diritto, che è armonizzabile per il diritto, il fatto di uccidere o ferire altri per assicurarsi la propria salvezza, di colpire persone innocenti solo per affermare il proprio primato della salvezza: ecco, questo è oggetto di molti dubbi. Quindi vi sono — e siamo sempre al limite di questa valutazione — [vi sono] coloro i quali non ritengono affatto oggettivamente giustificato l’attacco al bene giuridico dell’innocente solo perché reso necessario dalla situazione nella quale ci si trova. E quindi si inclina, in questo, caso a considerare — come si dice — il comportamento <em>eroico</em> di chi rinuncia alla propria salvezza per non intaccare la vita altrui: si considera questo comportamento — come si dice in termini giuridici — <em>non esigibile</em>; cioè vi è un comportamento che resta obiettivamente illecito, che lede un diritto al quale l’ordinamento non ha ritirato la sua protezione, ma resta privo di pena, perché il comportarsi diversamente, il far prevalere il rispetto per i beni altrui a scapito della propria vita, questo è considerato un comportamento <em>eroico</em>, un comportamento di <em>ricca umanità</em> che non è possibile esigere dall'uomo comune. L’uomo comune in circostanze di questo genere si comporta in questo caso posponendo i beni altrui al bene proprio, <em>non</em> compie un’opera umana; direi non commette una azione giuridicamente normale ma non viene chiamato a rispondere con la pena di questo comportamento perché il diritto <em>rinuncia ad esigere</em> questo rispetto che dovrebbe avvenire in circostanze così difficili e rischiose.</p><h2>234. Le ragioni giuridiche limitative (requisiti) della legittima difesa. La difesa di qualsiasi diritto, proprio o altrui. Il pericolo attuale di un’offesa ingiusta. La proporzionalità (congruità e adeguatezza) tra l’intensità della difesa e l’offesa dei beni in pericolo</h2><p class="paragraph" data-counter="1344" id="p-1344">Naturalmente i due istituti hanno, con le diversità che li caratterizzano, alcune affinità. Però la latitudine dell’istituto della legittima difesa è di gran lunga prevalente nei confronti della estensione che assume lo stato di necessità.</p><p class="paragraph" data-counter="1345" id="p-1345">Nella legittima difesa si protegge, si è abilitati a proteggere ogni diritto: un diritto proprio o un diritto di altri soggetti, perché si può intervenire anche a difesa del patrimonio giuridico altrui, e si può difendere qualsiasi tipo di diritto, non vi sono limitazioni. Il diritto o l’interesse protetto — cioè tutto quello che mi è garantito dall’ordine giuridico — in mancanza di tempestivo intervento dello Stato, io lo posso difendere da me, non vi è limitazione. Quindi non si dice, in linea di principio, facendo una valutazione di importanza del bene [non si dice]: “non posso ferire per garantire solo un mio interesse economico”. No, in linea di principio la difesa è larga, è sempre ammissibile per qualsiasi tipo di diritto, proprio o altrui.</p><p class="paragraph" data-counter="1346" id="p-1346">Naturalmente vi sono delle limitazioni, cioè deve esservi il <em>pericolo attuale di una offesa ingiusta</em>. Che cosa significa? [Significa che] il pericolo deve essere in atto, deve essere imminente, non può essere passato: non è che io possa reagire contro il soggetto che mi ha minacciato in passato e che io incontri (il pericolo non è più imminente); né deve essere stata consumata — come abbiamo detto — la lesione; non deve essere compiuto l’attacco perché, anche in questo caso, non è più possibile difendersi: è possibile reagire, ma questo nelle forme proprie dell’ordinamento giuridico, cioè processualmente, come voi sapete.</p><p class="paragraph" data-counter="1347" id="p-1347">E vi deve essere una proporzione — ecco un elemento limitativo di grande importanza — vi deve essere una certa comparabilità non matematica, non quantitativa, non qualitativa in linea di principio, ma vi deve essere una certa congruità, una certa corrispondenza nell’urto, nella intensità della difesa, tenuto conto dei beni che sono in gioco. Questo è molto importante. In linea di principio, si può dire: “non posso ferire o uccidere perché il mio bene è troppo piccolo”, però in concreto bisogna vedere se tra un interesse economico di scarso rilievo e l’uso di mezzi estremi di difesa, vi sia quella proporzionalità quella adeguatezza che giustamente l’ordinamento richiede per consentire il via libera alla difesa dei beni.</p><h2>235. Le ragioni giuridiche limitative (requisiti) nello stato di necessità. La salvaguardia del diritto alla vita, da intendersi non soltanto come tutela accordata dalla norma al bene della <em>vita fisica</em>, ma anche come salvaguardia di altri beni come l’onore e la libertà della persona</h2><p class="paragraph" data-counter="1348" id="p-1348">Per quanto riguarda lo stato di necessità, l’ambito è più ristretto. Ancora una volta ci si può difendere dallo stato di necessità, non dalla aggressione che non c’è ma dalla stretta nella quale ci si trova; si può difendere se stessi e si può difendere altri soggetti. Quindi il riferimento agli altri è di obbligo anche in questo caso. Ma non si può colpire impunemente in stato di necessità con l’intento di salvaguardare un qualsiasi diritto, ma solo di salvaguardare il diritto alla vita. Questo è il bene fondamentale la cui salvezza vale e meriti, anche giustifichi, o renda comprensibili degli attacchi agli altri soggetti.</p><p class="paragraph" data-counter="1349" id="p-1349">Ma per vita non si intende soltanto la <em>vita fisica</em>, ma si intendono anche altri beni come l’onore, la libertà, cioè qualche cosa di carattere personale che da un minimo di spazio anche — per altro in condizioni forte autocontrollo — da un minimo di maggiore spazio alla applicazione dello stato di necessità.</p><p class="paragraph" data-counter="1350" id="p-1350">Naturalmente allo stato di necessità non può fare ricorso né il soggetto che abbia dato volontariamente causa allo stato di necessità: colui il quale abbia incendiato una casa non può invocare lo stato di necessità nella quale si trova per uccidere qualcuno al fine di salvarsi. Né allo stato di necessità possono fare appello coloro i quali sono professionalmente impegnati ad esporsi a rischi per la salvezza di altri come i bagnini, come i vigili del fuoco, come cioè tutti coloro di carriera, tutti coloro i quali hanno professionalmente un dovere di aiutare gli altri correndo dei rischi personali: non possono invertire il rapporto per salvaguardarsi dai rischi professionali, e compromettere i beni propri di questi soggetti.</p><p class="paragraph" data-counter="1351" id="p-1351">Ed infine è necessaria la proporzionalità, esattamente come nello stato di legittima difesa e — possiamo dire — anche con maggiore rigore in quanto, evidentemente se, in una situazione limpida quale è quella di legittima difesa, si richiede una coerenza, una congruità tra gli interessi che vengono coinvolti, a maggior ragione questo deve avvenire in una situazione meno limpida quale è quella dello stato di necessità.</p><p class="paragraph" data-counter="1352" id="p-1352">Vorrei aggiungere, per concludere questa parte, che sotto il profilo soggettivo non soltanto queste cause di giustificazione hanno il loro senso quando esistano oggettivamente, ma anche quando siano supposte. Cioè io posso ritenere di essere in stato di legittima difesa, anche se non è vero, ma ho preso un abbaglio. Posso ritenere di versare in uno stato di necessità, posso ritenere di esercitare un mio diritto, o adempiere un mio dovere, o di dovere fare uso delle armi: posso sbagliarmi e, tuttavia, ritenere soggettivamente l’esistenza di una causa di giustificazione. In tal caso opera come scriminante di questa mia falsa supposizione, ma non sul <em>terreno oggettivo</em> della liceità o illiceità, ma sul <em>terreno soggettivo</em> del dolo di cui parleremo nella lezione di venerdì, cioè nel senso che il soggetto si sia sbagliato e abbia esercitato una attività illecita ritenendola invece lecita, scriminata dal diritto.</p><p class="paragraph" data-counter="1353" id="p-1353">Se però ciò avviene per imprudenza, per errore dovuto alla mia leggerezza, io non posso sfuggire ad una responsabilità a titolo di colpa. E analogamente avviene per quello che si chiama l'<em>eccesso colposo</em>, cioè quando io mi difendo in misura eccessiva, e sproporzionata o, nello stato di necessità, eccedo nella necessità: anche lì, se ciò avviene per colpa — com’è normalmente — per avere imprudentemente, leggermente valutato la situazione, rispondo, ma rispondo soltanto a titolo di colpa.</p><h2>SEZIONE QUARTA</h2><h2>La colpevolezza: l’aspetto soggettivo dell’antigiuridicità</h2><p class="paragraph" data-counter="1354" id="p-1354">Sommario: 236. Premesse sul tema. - 237. Le due forme della volontà contraria al diritto: il dolo e la colpa. 238. La volontà dolosa: la consapevolezza come <em>illuminazione</em> della coscienza dell’uomo. - 239. I requisiti della volontà dolosa: a) la coscienza dell’<em>azione colpevole </em>come <em>volontà illuminata</em> circa la natura e il significato del fatto nel suo insieme. - 240. (...<em>Segue</em>) b) la prevedibilità. - 241. (...<em>Segue</em>) c) l’intenzione (l’<em>arco del volere </em>che deve tendersi per giungere fino al bersaglio dell’evento). - 242. Osservazioni critiche sull’art. 5 del c.p. La volontà colpevole, nel caso di dolo, si afferma come volontà normativa. - 243. Le forme del dolo. - 244. La colpa. - 245. La definizione incompiuta del codice in relazione ai due modi tipici di configurazione della colpa: a) la supposizione di una causa esimente. - 246. (...<em>Segue</em>): b) l'eccesso colposo. - 247. La differenza tra responsabilità a titolo di colpa e responsabilità a titolo di dolo. - 248. Negligenza, imperizia e imprudenza, inosservanza di leggi e regolamenti. - 249. La preterintenzione.</p><h2>236. Premesse sul tema<sup><a href="#moronote-50" id="moronote-ref-50">[L]</a></sup></h2><p class="paragraph" data-counter="1355" id="p-1355">[Dopo aver affrontato il tema della contraddizione] del fatto al diritto, considerato come esigenza di stabilità e di armonia nelle relazioni sociali, dobbiamo passare a considerare un elemento: l’aspetto soggettivo dell’antigiuridicità. Come abbiamo visto prima, il fatto nel suo momento oggettivo, il fatto come avvenimento, come dato innovativo della realtà, in contraddizione con l’esigenza del diritto, con il modello di società che il diritto prospetta, così dobbiamo ora vedere il fatto nel suo aspetto soggettivo, il fatto come volontà, come decisione, come determinazione del soggetto, a sua volta in contraddizione con il diritto, considerato come una esigenza personale, come un impulso dato dalla società alla coscienza del soggetto, al fine di indurlo ad atteggiamenti personali, coerenti con le esigenze dell’ordine sociale. Nell’uno aspetto e nell’altro il fatto ci appare, quindi, antigiuridico in forza di una colorazione, di una qualificazione che esso riceve nel momento nel quale è paragonato e giudicato: paragonato con il diritto e giudicato in base al diritto.</p><p class="paragraph" data-counter="1356" id="p-1356">Quindi nel momento oggettivo il fatto è antigiuridico nel senso che è caratterizzato, è qualificato dalla sua contraddizione alla esigenza di ordine del diritto, al modello sociale che il diritto propone.</p><p class="paragraph" data-counter="1357" id="p-1357">Nell’aspetto soggettivo, ancora, il fatto è colorito, è qualificato, è caratterizzato nel segno della contraddizione al diritto, ma non già, questa volta, al diritto come modello di società armonizzata, ma al diritto come sistema di impulsi nascenti dal potere pubblico e diretti a stabilire comportamenti del soggetto coerenti con l’ordine della società.</p><p class="paragraph" data-counter="1358" id="p-1358">Quindi c’è nell’un momento e nell’altro un aspetto di contraddizione, di divergenza, di diversità tra il fatto e il diritto. E il risultato di questo confronto è appunto una qualificazione che il fatto assume, la sua coloritura come fatto antigiuridico e, ovviamente, o antigiuridico in <em>senso oggettivo</em> o antigiuridico in <em>senso soggettivo</em>.</p><p class="paragraph" data-counter="1359" id="p-1359">Abbiamo quindi esaminato prima l’aspetto oggettivo, abbiamo anche visto in quali circostanze il fatto non è sostanzialmente ma solo apparentemente contraddittorio con il diritto, cioè i casi di esclusione della antigiuridicità. Ora dobbiamo occuparci dell’aspetto soggettivo, del contrasto che sul piano volontà, della decisione del soggetto si rileva in contrasto con la richiesta del diritto.</p><p class="paragraph" data-counter="1360" id="p-1360">Per comprendere questo aspetto, cioè di un atto di volontà contrastante con l’esigenza del diritto, un atto di volontà che è stato, c’è stato, ma <em>non ci doveva essere</em>, ecco, per comprendere questo dobbiamo partire, ancora una volta, dal dato di fatto, cioè da quello ché è il fatto nella sua soggettività. Come per comprendere che cos’è l’<em>antigiuridicità oggettiva</em> siamo dovuti partire dal fatto, così per comprendere che cosa è l’<em>antigiuridicità soggettiva </em>dobbiamo partire dal fatto.</p><p class="paragraph" data-counter="1361" id="p-1361">Qual è il fatto che sottostà alla valutazione di antigiuridicità oggettiva? È il dato sociale e naturale, il comportamento del soggetto nel suo estrinsecarsi nella realtà fino al suo risultato: questo è il dato di fatto sul quale cade il giudizio di contraddizione al diritto. E qual è il dato di fatto sul quale cade, nell’aspetto soggettivo, il giudizio di contraddizione al diritto? È l’<em>atto di volontà</em> del soggetto. Quindi, mentre per l’<em>antigiuridicità oggettiva </em>il fatto che sottostà al giudizio è un accadimento della vita sociale, è il prodursi di una situazione che il diritto deve apprezzare per parte sua, per quanto riguarda l’<em>aspetto</em> <em>soggettivo</em>, il fatto che sarà oggetto di valutazione giuridica — e di valutazione giuridica negativa — è semplicemente l’<em>atto</em> <em>di</em> <em>volontà</em>, è la decisione del soggetto che mette in movimento quella catena causale, quel processo esecutivo, quel processo realizzativo che giungerà, poi, nel suo punto finale alla creazione di una situazione nuova.</p><p class="paragraph" data-counter="1362" id="p-1362">Quindi ci raccogliamo in questo momento per esaminare com'è la volontà del soggetto che è suscettibile di essere contraria al diritto, quindi antigiuridica.</p><h2>237. Le due forme della volontà contraria al diritto: il dolo e la colpa</h2><p class="paragraph" data-counter="1363" id="p-1363">Possiamo dire che vi sono due forme che la volontà assume: della prima ci occuperemo oggi, dell’altra nella prossima lezione. E queste due forme, questi due atteggiamenti della volontà sono descritti puntualmente dal nostro diritto; cioè vi sono degli articoli del codice che danno una definizione dei modi nei quali può esprimersi una volontà contrastante al diritto e perciò riprovevole e riprovata dal diritto.</p><p class="paragraph" data-counter="1364" id="p-1364">I modi sono essenzialmente il <em>dolo</em> e la <em>colpa</em>, categorie le quali potrebbero essere certamente identificate dalla dottrina del diritto, e quindi non avrebbero bisogno di una definizione legislativa, ma il nostro codice che è orientato — come voi sapete — nel senso di uno stretto <em>legalitarismo</em>, come definisce oggettivamente i fatti destinati ad essere considerati come reato — quindi quei tipici comportamenti che saranno considerati come reati — esprime anche compiutamente gli atteggiamenti della volontà, gli atteggiamenti che possono presentarsi del modo di essere della volontà del soggetto, cioè i diversi tipi di volontà delittuosa, i diversi tipi di volontà contrastante con il diritto.</p><p class="paragraph" data-counter="1365" id="p-1365">E possiamo dire — anticipando per comprendere meglio quello che stiamo per dire — che le due forme nelle quali la volontà si estrinseca e che il diritto conosce, giudica e condanna sono o la volontà diretta a realizzare un obiettivo che sia oggettivamente illecito, cioè una volontà che si rivolge a creare una situazione di fatto contrastante con le esigenze dell’ordine giuridico; ovvero una volontà che, senza indirizzarsi intenzionalmente verso la produzione di situazioni sociali inaccettabili per il diritto, perviene egualmente a questo risultato, che non è il risultato avuto di mira dal soggetto, ma è il risultato che scaturisce da una sua condotta che il diritto non può approvare perché condotta imprudente e, quindi, suscettibile di determinare, anche senza volerlo, delle situazioni che il diritto considera contrarie alle sue finalità di ordine sociale.</p><p class="paragraph" data-counter="1366" id="p-1366">Quindi la volontà, secondo la definizione che ne dà il nostro diritto, può essere o una volontà diretta a realizzare un evento non accettabile per il diritto; o può essere una volontà che, senza indirizzarsi verso la realizzazione del risultato sgradito al diritto, si esprime in un comportamento che, obiettivamente, viene a causare — a dispetto della volontà del soggetto — [viene a causare] la produzione dell’evento antigiuridico.</p><h2>238. La volontà dolosa: la consapevolezza come illuminazione della coscienza dell’uomo</h2><p class="paragraph" data-counter="1367" id="p-1367">Noi oggi dobbiamo considerare la prima è più importante forma di volontà contraria al diritto, cioè dobbiamo considerare la volontà che si indirizza <em>intenzionalmente</em> alla produzione del risultato che il diritto ritiene disarmonico e inaccettabile, cioè la volontà di chi muove, di chi propriamente protende le sue energie spirituali e fisiche verso la realizzazione di un simile evento delittuoso e, quindi, la volontà di chi esprime la propria personalità, la propria capacità di decisione in modo puntualmente difforme da quello che il diritto richiede. Perché volere intenzionalmente la morte di una persona, significa volere contrastare formalmente la esigenza della legge diretta a garantire, invece, la integrità della vita umana. Quindi alla volontà diretta, tesa verso l’evento fa rispondenza una volontà tesa all’opposizione contro il diritto. Una volontà che dice “no” consapevolmente e pienamente, mentre il diritto esige dal soggetto di dire “sì”.</p><p class="paragraph" data-counter="1368" id="p-1368">Naturalmente, prima che intervenga questa valutazione, questa espressione normativa — come si dice, cioè la volontà del soggetto è una cattiva volontà, è una volontà antigiuridica, è una volontà che <em>non ci doveva essere</em> — ecco, prima di giungere a questa comparazione tra fatto e diritto, tra fatto soggettivo e diritto soggettivo, e diritto come impulso rivolto al soggetto, dobbiamo vedere come si atteggia sul piano del fatto, psicologicamente, la volontà del soggetto.</p><p class="paragraph" data-counter="1369" id="p-1369">Ecco, il nostro codice dà di questa che si chiama <em>volontà dolosa</em>, una definizione nel senso che considera dolosa la volontà nella quale con <em>coscienza</em> — si dice — e <em>volontà</em> ci si indirizza verso un evento che è considerato come elemento determinante per il verificarsi del reato. Cioè il nostro codice dà una definizione della <em>volontà dolosa</em> che si attaglia a quella categoria di reati che noi abbiamo chiamato di <em>evento</em> in senso stretto.</p><p class="paragraph" data-counter="1370" id="p-1370">Ricorderete che noi abbiamo detto che ogni reato contiene in sé necessariamente un evento, perché ogni reato realizza un fatto compiuto che ha un suo significato, un suo contenuto nella vita sociale; e questo significato e contenuto del fatto è apprezzato negativamente dal diritto e quindi costituisce quel momento di <em>antigiuridicità oggettiva</em> di cui abbiamo parlato.</p><p class="paragraph" data-counter="1371" id="p-1371">Ma, certamente, vi sono — lo si deve riconoscere — dei reati nei quali il contenuto socialmente significativo e quindi giuridicamente illecito è implicito nell’azione. L’ingiuria è un atto singolo, ben definito, nel quale è implicito questo contenuto che il diritto non approva. Vi sono, invece, dei reati che hanno un <em>evento</em> in senso stretto, cioè reati che hanno un più lungo processo di produzione, per cui si ha una volontà, un processo esecutivo, uno sbocco di questo processo esecutivo, come la morte di una persona che è il contenuto dell’azione, quel contenuto che è negativamente valutato dal diritto.</p><p class="paragraph" data-counter="1372" id="p-1372">Ora, la definizione che dà il nostro codice è una definizione che guarda soprattutto a questo tipo, a questi reati con un evento che si distacca sensibilmente dall’azione. Allora si potrebbe dire che la definizione della <em>volontà dolosa</em> è, per il codice, limitata soltanto ai casi nei quali l’evento, la conseguenza, il frutto del reato si distacca sensibilmente dall’azione? Si può dire, più semplicemente, che <em>il più comprende il meno</em>; che quindi quando si considera la <em>volontà dolosa</em> con riferimento ad un evento che si distacchi dalla condotta del soggetto, implicitamente, si considera volontà dolosa quella che copre una azione nella quale è già implicito il suo contenuto antisociale e l’antigiuridicità.</p><p class="paragraph" data-counter="1373" id="p-1373">Quindi mi sembra che la formulazione che dà il nostro codice, benché letteralmente si attagli solo ad una categoria dei reati nella quale il fatto si concreta in un evento distinto dalla azione umana, sia una azione in definitiva valida per l’ambito, in generale, del fatto, sia caratterizzato da un evento implicito nell’azione o sia caratterizzato da un evento distaccato e distinto dall’azione.</p><h2>239. I requisiti della volontà dolosa: a) la coscienza dell’<em>azione colpevole </em>come <em>volontà illuminata</em> circa la natura e il significato del fatto nel suo insieme</h2><p class="paragraph" data-counter="1374" id="p-1374">Che cosa richiede il nostro codice perché si possa parlare di una <em>volontà dolosa</em>? Richiede innanzitutto la <em>coscienza</em>, e voi questo termine — coscienza — lo conoscete perché lo abbiamo già evocato a proposito del soggetto di diritto penale. Quando abbiamo indagato intorno alla <em>capacità giuridica penale</em> abbiamo detto che essa consiste nella <em>capacità di intendere e di volere</em>. E i casi che abbiamo considerato di incapacità per immaturità, per mancata sanità mentale, li abbiamo sempre qualificati come casi di incapacità di intendere e di volere, osservando qualche volta che, in alcuni casi, è prevalente la capacità di non intendere e in altri è prevalente la incapacità di volere. Quindi la incapacità di intendere o l’incapacità di volere. Perché per volere, per volere in senso stretto, per volere con un significato negativo per l’ordinamento giuridico, occorre innanzitutto la consapevolezza di quello che si fa, la vera, la piena coscienza di quello che si fa.</p><p class="paragraph" data-counter="1375" id="p-1375">Ecco la differenza che c’è tra azione — di cui abbiamo parlato — e <em>azione colpevole</em>. Vi ricordate quando abbiamo detto che anche il pazzo, anche il ragazzo immaturo possono compiere un’azione, cioè hanno una certa coscienza, un certo barlume di coscienza e un certo grado di volontà? Però, se essi possono commettere un’azione, non possono commettere un’<em>azione colpevole</em>; cioè non hanno a presidio dell’azione compiuta una <em>volontà illuminata</em> pienamente circa la natura del fatto e le sue conseguenze. Perché che cosa è una volontà dolosa se non il modo attraverso il quale il soggetto si appropria e fa suo un certo processo di realizzazione, una attuazione, una azione con un suo risultato nella vita sociale? Che cosa è che lega quello che accade, il processo di realizzazione del soggetto e il soggetto stesso? Obiettivamente, noi sappiamo che quello che lega questi termini è la <em>causalità materiale</em>; ma sul piano psicologico, sul piano spirituale quello che lega quello che avviene nella realtà, l’attività con la quale si decide e il soggetto, è l’esistenza di una coscienza, di una consapevolezza, di una mente che abbraccia quello che accade e manifesta quello che accade come presente nella personalità del soggetto.</p><p class="paragraph" data-counter="1376" id="p-1376">Se io non so veramente, non so profondamente, non so in base ad una mia normalità e maturità che cosa sto facendo, sono piuttosto un meccanismo che si muove come una macchina, anziché come un uomo in movimento; perché vi sia un uomo in movimento, che è il solo che può prendere atto, che è il solo che commette peccato, occorre innanzitutto che via sia la consapevolezza, cioè la <em>illuminazione</em> della coscienza, una illuminazione che deve abbracciare il fatto nel suo insieme, cioè deve riferirsi al complesso della realizzazione delittuosa del soggetto, vi sia o non vi sia sensibilmente distinto l’evento dal quale dipende la posizione del reato.</p><h2>240. (...<em>Segue</em>) b) la prevedibilità</h2><p class="paragraph" data-counter="1377" id="p-1377">Quindi il soggetto deve capire tutto quello che accade; e il soggetto, nella misura nella quale questo processo di realizzazione ha un iter, deve prevedere quella che si chiama la <em>conseguenza del suo agire</em>: deve prevedere l’<em>evento</em> nel quale il reato si concreta.</p><p class="paragraph" data-counter="1378" id="p-1378">Se io voglio ingiuriare, io debbo sapere, devo essere consapevole che la frase che io pronuncio, la parola che dico, ha significato ingiurioso e quindi viene a colpire quel bene dell’onore che è la realtà della tutela giuridica; e se io uccido devo prevedere, cioè la mia coscienza deve protendersi fino al punto di arrivo del processo realizzativo della mia volontà e della mia azione; devo conoscere e conoscere prima, cioè prevedere quello che sta per accadere, quello che può accadere: senza questa previsione, senza questa capacità della coscienza della mente umana di abbracciare e di fare propria l’<em>intera realizzazione del fatto</em>, non vi è appropriazione del fatto al soggetto; egli non ne è il padrone, non ne è l’autore: lo diventa nella misura in cui comprende e prevede.</p><p class="paragraph" data-counter="1379" id="p-1379">E si potrebbe dire che basti la previsione, ma non è difficile rilevare che la previsione non basta, non basta perché, come vedremo, vi è l’altra forma nella quale si esprime la volontà contraria al diritto, nella quale vi è una previsione e tuttavia non vi è il dolo. Cioè non basta conoscere e prevedere quello che si vuole.</p><p class="paragraph" data-counter="1380" id="p-1380">Anche l’automobilista imprudente che si lancia ad una velocità pericolosa può prevedere, come possibile conseguenza della sua corsa, la menomazione della integrità o della vita di un altro soggetto, e questa è certamente un’ aggravante; ma non toglie che il soggetto, che pure ha avuto questa previsione e questa conoscenza, non si sla proteso verso quell’evento come evento intenzionale, come evento voluto. Il soggetto, imprudente nella vita, ha certamente in maniera riprovevole scacciato dalla sua mente l’idea fastidiosa che la sua corsa possa costare la vita di un uomo, e per questo egli è rimproverato a titolo di colpa, ma senza che sia possibile parificare l'atteggiamento spirituale di chi è solo imprudente, e quindi non tiene conto delle previsioni di eventi possibili, e l’atteggiamento di chi prevede e vuole l’evento, cioè si indirizza intenzionalmente a realizzarlo.</p><h2>241. (...<em>Segue</em>) c) l’intenzione (l’<em>arco del volere</em> che deve tendersi per giungere fino al bersaglio dell’evento)</h2><p class="paragraph" data-counter="1381" id="p-1381">Ora, per ritrovarci con la <em>volontà dolosa</em> di cui ci stiamo occupando, bisogna dire che non è sufficiente, anche se necessaria, la previsione dell’evento, la consapevolezza di quello che sta per essere realizzato nella realtà, ma occorre una <em>tensione della volontà</em>: cioè l’<em>arco del volere</em> deve tendersi e deve giungere fino al bersaglio dell’evento come evento avuto di mira. Quindi chi uccide intenzionalmente, dolosamente, non soltanto prevede questo evento, non respinge questa idea come assurda: la accetta e corre verso quella realizzazione con la sua volontà: questo si chiama <em>intenzione</em>.</p><p class="paragraph" data-counter="1382" id="p-1382">Ecco perché il dolo è chiamato un <em>volere secondo l’intenzione del soggetto</em>, un indirizzarsi ad una meta che il diritto giudica negativamente e indirizzarsi ad essa con intenzione, intenzionalmente.</p><p class="paragraph" data-counter="1383" id="p-1383">Quindi vedete come il fatto nel dolo è <em>fatto veramente proprio</em> del soggetto: e tutto diventa opera sua perché non c’è una parte — come nella colpa — del fatto che si verifica al di fuori o contro l’intenzione del soggetto sebbene, a causa della sua imprudenza riprovevole. Qui <em>tutto</em> il fatto è <em>tutto nella coscienza</em>, e quindi è <em>tutto nella volontà</em>, è <em>tutto nella capacità di realizzazione del soggetto</em>. Quindi questo doloso è il fatto più suo che si possa immaginare, quello nel quale è pienamente impegnata la personalità del soggetto che, pertanto, ne viene rimproverata con il massimo rigore perché il dolo è la massima forma di responsabilità soggettiva, ed è poi la forma ordinaria di questa responsabilità soggettiva perché tutti i reati sono punibili se dolosi, mentre soltanto alcuni reati sono punibili se colposi, cioè se imprudenti nei termini che cercherò di spiegarvi nella prossima lezione.</p><h2>242. Osservazioni critiche sull’art. 5 del c.p.. La volontà colpevole, nel caso di dolo, si afferma come volontà normativa</h2><p class="paragraph" data-counter="1384" id="p-1384">Allora noi abbiamo qui, ecco, un soggetto che conosce — e possiamo dire — e vuole il fatto nella sua interezza, in tutto il suo contenuto, in tutto il suo significato. Ma deve il soggetto <em>conoscere </em>e <em>volere</em> il fatto nel suo significato di opposizione al diritto, alla esigenza del diritto? O è sufficiente — come qualcuno ritiene — che il soggetto abbia consapevolezza, intenzione e volontà con riferimento a quello che è il dato concreto, materiale al fatto come avvenimento che si estrinseca nella natura, ma a prescindere dalla valutazione che la società ed il diritto ne fanno? Per questa indifferenza sembra militare la norma dell’art. 5 del nostro codice, per cui si ritiene che la ignoranza della legge penale non scusi; cioè a dire si può essere in dolo, si può essere soggettivamente con il diritto, si può essere condannati anche ignorando la legge. Questo per il nostro codice. E sembrerebbe che l’ignorare la legge voglia dire <em>ignorare la possibilità di</em> <em>ignorare</em>, il significato sociale del fatto, vedere il fatto solo nella sua struttura materiale e naturale. Questa però è una ipotesi assurda. Cioè si può comprendere che il nostro codice per tagliare corto di fronte alle polemiche ed alle contestazioni che potrebbero venire dall’affermata ignoranza della legge penale, dichiari che di per sé che l’ignoranza della legge penale non scusa, quindi non toglie alla volontà il suo significato negativo dal punto di vista del diritto.</p><p class="paragraph" data-counter="1385" id="p-1385">Ma non c’è dubbio che, almeno nella sua consistenza eticosociale, al di fuori di quella che è — vorrei dire — la conoscenza tecnica della legge incriminatrice, al di fuori di questo, il fatto di cui il soggetto deve avere consapevolezza e intenzione, non è <em>dato bruto</em>, non è un momento della natura; il fatto di cui il soggetto purtroppo si appropria con la sua volontà consapevole, con la sua spinta intenzionale, è un fatto della vita sociale inserito nel mondo dei valori etico-giuridici. Ed è impensabile che il soggetto possa esser considerato autore di un fatto riprovevole, quindi sia egli stesso riprovevole e riprovato qualora egli non abbia una consapevolezza, almeno sommaria, del significato negativo del fatto, del complesso delle valutazioni etico-giuridiche che si esprimono tecnicamente attraverso le norme di diritto penale, ma sono vive nella coscienza della società.</p><p class="paragraph" data-counter="1386" id="p-1386">Quindi una certa consapevolezza del carattere illecito, antigiuridico del fatto il soggetto la deve avere. E, senza questa consapevolezza, è in realtà difficile costruire una <em>volontà colpevole</em>, cioè una volontà antigiuridica, una volontà riprovevole del soggetto. Perché io sono riprovato per aver voluto qualche cosa, sono riprovato per aver detto di “sì” a qualche cosa? Sono riprovato per aver compiuto con il mio “sì”, con la mia volontà, una scelta, e compiuto la scelta di una esperienza sociale negativa. Non mi si può rimproverare di avere semplicemente voluto: sarebbe una sorta di <em>rimprovero obiettivo assurdo</em>. Allora veramente non dovremmo dire che vi è una antigiuridicità soggettiva, dovremmo dire che vi è una <em>responsabilità oggettiva</em>: il diritto condanna un<sup><a href="#curatornote-10" id="curatornote-ref-10">[10]</a></sup> soggetto in quanto esiste una sua volontà che si indirizza ad un certo contenuto socialmente insignificante.</p><p class="paragraph" data-counter="1387" id="p-1387">Questo è assurdo. Intanto io sono riprovato per il mio “sì”, perché io ho detto di “no” consapevolmente; ho disobbedito all’ordine giuridico, e disobbedire all’ordine giuridico significa volere quello che il diritto non vuole che avvenga e, quindi, volere quel certo contenuto che il diritto mi ammonisce a non volere per non turbare l’armonia sociale.</p><p class="paragraph" data-counter="1388" id="p-1388">Quindi io non ho dubbi che la volontà colpevole nel caso di dolo si afferma come una volontà normativa. Certamente è una volontà che è giudicata negativamente dal diritto, ma è giudicata negativamente dal diritto in quanto esprime una determinazione consapevolmente contraria al diritto, nella coscienza di quello che essa produce, nel suo significato etico-sociale.</p><p class="paragraph" data-counter="1389" id="p-1389">Ecco perché questa è la forma normale, è la forma massima di <em>responsabilità soggettiva</em>, perché io contrasto al diritto frontalmente, <em>volendo</em> e <em>sapendo</em> di volere quello che il diritto ragionevolmente preclude alle realizzazioni della vita sociale.</p><h2>243. Le forme del dolo</h2><p class="paragraph" data-counter="1390" id="p-1390">Del dolo si possono dare parecchie distinzioni.</p><p class="paragraph" data-counter="1391" id="p-1391">La prima — mi soffermo solo su due che sono quelle che più interessano — [la prima] è la distinzione tra dolo <em>generico</em> e dolo <em>specifico</em>. Talvolta il dolo è semplicemente la coscienza, l’intenzione, la volontà di produrre un certo evento; qualche volta, invece, si richiede la coscienza e volontà di quell’evento e di uno scopo ulteriore, che vale a qualificare compiutamente la volontà. .</p><p class="paragraph" data-counter="1392" id="p-1392">Ecco, nel furto, l'appropriazione della cosa. Qual è il dolo che presidia questo reato? Certamente consapevolezza e volontà di prendere, di fare propria, di portare nella propria sfera la cosa altrui. Ma prenderla senza il fine di utilizzarla, senza il fine ulteriore di appropriarsene veramente, di farla propria, di utilizzarla, ecco, questo non è ancora dolo pieno per questo reato, perché questo reato è sorretto da un dolo <em>specifico</em>. Occorre, come dire una duplice intenzione che risponde a due momenti: uno è il momento dell’appropriazione, l’altro è il momento del trarre un profitto, nell’utilizzare la cosa. Non occorre che la cosa sia in effetti utilizzata, occorre che la cosa si voglia utilizzare. È furto solo quando si intenda prendere la cosa, metterla nella propria disponibilità e usarla a proprio fine.</p><p class="paragraph" data-counter="1393" id="p-1393">Quindi, talvolta viene isolato da quel complesso mondo dei motivi che stanno dietro all’azione, un <em>motivo particolare</em> che assume un rilievo per il diritto. Di regola, questi motivi, cioè la ragioni di fondo che hanno spinto il soggetto a fare qualche cosa di contrastante con il diritto, sono o irrilevanti o parzialmente rilevanti. Che io abbia ucciso per esigenza o per rapina è in un certo senso irrilevante. Poi diventerà rilevante, certo, quando io mi spingerò nella valutazione delle circostanze o nella valutazione delle<sup><a href="#curatornote-11" id="curatornote-ref-11">[11]</a></sup> motivazioni del reato. Ma di per sé, non è necessario sapere il motivo, la ragione ultima per la quale un reato è stato commesso. In questi casi, invece, che chiamiamo di dolo <em>specifico</em>, il dolo non c’è, cioè il reato non esiste ancora fino a che non vi sia questa volontà di secondo grado, cioè questa intenzione, questa motivazione che non è irrilevante ma diventa <em>elemento costitutivo</em> del dolo e quindi lo caratterizza e lo qualifica.</p><p class="paragraph" data-counter="1394" id="p-1394">L’altra distinzione importante — che peraltro penso che potremo riesaminare meglio occupandoci della colpa nella prossima lezione — è la distinzione tra dolo <em>diretto</em> e dolo <em>indiretto</em>; tra dolo <em>diretto</em> e dolo <em>eventuale</em>. Cioè quella distinzione sottile tra certi tipi di previsione e altri tipi di previsione.</p><p class="paragraph" data-counter="1395" id="p-1395">Abbiamo detto prima che l’automobilista che corre veloce prevede, o almeno può prevedere, ma normalmente prevede di poter recare danno e tuttavia esclude con la sua mente, comodamente, questa prospettiva che lo costringerebbe a frenare. Ma certamente se egli fosse certo, non dubbioso, ma certo circa le conseguenze che potrebbero verificarsi per la sua corsa smodata, egli si fermerebbe.</p><p>Sin qui siamo nel campo della colpa.</p><p class="paragraph" data-counter="1396" id="p-1396">Ma se il soggetto per le circostanze (le strade strette nelle quali circola, l’ affollamento della strada) prevede come estremamente probabile, o come certo, il risultato dell’evento e, tuttavia, non rinuncia alla sua corsa e si <em>assume il rischio</em> della produzione dell’evento antigiuridico, cioè assume un atteggiamento di indifferenza (“accada pure quello che deve accadere, ma io non mi fermo”), in questo caso sarebbe certamente riduttivo dire che siamo di fronte ad una <em>colpa con previsione</em>: dobbiamo dire che siamo di fronte ad una vera volontà, per quanto indiretta, cioè il dolo, <em>indiretto</em> o <em>eventuale</em>, che si esprime in una volontà che, senza indirizzarsi intenzionalmente verso l’evento, <em>assume su di sé il rischio che l’evento si verifichi</em>, si pone in una condizione di assoluta indifferenza di fronte ad una previsione o certa o estremamente probabile del verificarsi dell’evento. [Ci vediamo, allora, ancora lunedì]</p><h2>244. La colpa<sup><a href="#moronote-51" id="moronote-ref-51">[LI]</a></sup></h2><p class="paragraph" data-counter="1397" id="p-1397">[Mancano circa otto minuti di lezione per un problema tecnico di registrazione...]...Voi vedete quindi che il dolo così inteso, come piena coscienza e volontà del fatto — e noi sappiamo — coscienza del fatto nel suo carattere obiettivamente illecito, nella sua contraddizione a canoni etico-sociali di condotta — questo insieme costituisce una regola importante alla punizione. Se vi è quindi, certamente, un eccesso inammissibile per noi di punizione ove essa si esplichi di fronte al danno, puramente e semplicemente, ignorando gli aspetti soggettivi della azione, è altrettanto difficile ammettere che il soggetto, in presenza di danni sociali rilevanti, debba essere punito soltanto quando la sua coscienza e la sua volontà abbracciano il fatto nella sua interezza, cioè quando egli, consapevolmente, tende alla produzione dell’evento lesivo.</p><p class="paragraph" data-counter="1398" id="p-1398">Quindi, senza alterare il principio della insufficienza del danno puro e semplice ai fini della punizione, si deve opportunamente introdurre un correttivo e le-legislazioni penali lo introducono. Un correttivo nel senso che il vincolo di carattere soggettivo, che è l’atteggiarsi della coscienza e della volontà del soggetto, ai fini della punizione, non sempre necessariamente deve assumere la forma piena della direzione finalistica della volontà verso l’evento; può anche presentarsi in una forma attenuata — quella di cui stiamo per parlare — una forma attenuata che vede in gioco, sì, la volontà, ma non già la volontà che si indirizza in modo rigoroso verso l’evento.</p><p class="paragraph" data-counter="1399" id="p-1399">Quindi le esigenze di difesa in senso repressivo del diritto si accrescono in questo modo. Fermo restando il fatto che non si punisce solo il danno, è parimenti acquisito che non si punisce solo il dolo, ma si punisce anche per una forma attenuata di <em>antigiuridicità soggettiva</em>. Cioè, in parole più semplici, non si punisce soltanto nel caso in cui la volontà tenda a contrapporsi globalmente e frontalmente all’ordinamento giuridico, non solo nel caso nel quale il soggetto dice consapevolmente “no” alla norma nell’intero suo significato (quindi mira alla produzione dell’evento lesivo): si punisce anche in misura attenuata quando la volontà non si contrappone frontalmente al comando giuridico ma manca di osservarlo, ma lo elude attraverso un comportamento riprovevole perché incurante, non ostile, ma incurante delle esigenze di difesa che propone l’ordinamento giuridico. Quindi sarebbe troppo poco dire che si punisce solo quando si vuole intenzionalmente arrecare un danno sociale: è almeno necessario dire che si punisce quando il soggetto è in un atteggiamento di inammissibile e riprovevole indifferenza di fronte alle esigenze di tutela espresse dall’ordinamento giuridico. Un atteggiamento di <em>non attenzione</em> verso le norme le quali, evidentemente, non soltanto comandano direttamente alla volontà di <em>non volere</em> il fatto delittuoso, ma comandano al soggetto di adottare tutti gli accorgimenti possibili, di porre in essere tutta la prudenza necessaria per non addivenire, involontariamente, ma sicuramente ad un danno sociale che certamente pesa sulla vita collettiva.</p><p class="paragraph" data-counter="1400" id="p-1400">Questa forma attenuata di responsabilità si chiama colpa in senso stretto. È un istituto che esiste non soltanto nel diritto penale, ma esiste anche con una certa latitudine nel diritto civile, nel quale pure si distinguono responsabilità più gravi a titolo di dolo, meno gravi a titolo di <em>colpa</em>, anche se nell'ordinamento civilistico c’è maggiore libertà di valutazione della colpa.</p><p class="paragraph" data-counter="1401" id="p-1401">E, per quanto riguarda il diritto penale, occorre dire subito che, mentre il <em>dolo</em> è il modo normale di esprimersi dell’<em>antigiuridicità soggettiva </em>e quindi ogni reato è punibile se sia doloso, per quanto riguarda la <em>colpa</em>, invece, per quanto riguarda la insufficiente cura dei beni giuridici, la mancanza di prudenza atta a conservare l’integrità della società, per quanto riguarda questo, la responsabilità non è di carattere generale ma di carattere particolare. Cioè non ogni reato è punibile a titolo di colpa, tutti punibili a titolo di dolo, ma punibili a titolo di colpa sono soltanto quei reati per i quali l’ipotesi di <em>responsabilità colposa</em> è prevista esplicitamente dal codice penale. E questo non perché, come pure avviene in alcuni casi, sia difficile tecnicamente immaginare una responsabilità a titolo di colpa ma, proprio perché trattandosi di una forma estremamente attenuata di <em>responsabilità soggettiva</em>, il diritto ritiene giustificata la punizione a titolo di colpa quando i beni in discussione sono di tale entità da escludere la limitazione costituita dalla mancanza di dolo.</p><p class="paragraph" data-counter="1402" id="p-1402">La situazione cioè in questi casi è tale che il legislatore cerca di aggiungere a maggior tutela alla responsabilità fondata sul dolo, cioè sull’attacco frontale all’ordinamento, anche la responsabilità fondata sulla colpa, cioè sull’aggiramento per imprudenza, la elusione per imprudenza dei comandi giuridici tesi alla garanzia dell’integrità dei beni. Quindi sia ben chiaro che occorre una precisa disposizione di legge per potere immaginare una responsabilità a titolo di colpa.</p><h2>245. La definizione incompiuta del codice in relazione ai due modi tipici di configurazione della colpa: a) la supposizione di una causa esimente</h2><p class="paragraph" data-counter="1403" id="p-1403">Ora, la colpa si può immaginare in due modi tipici. C’è un caso al quale fa riferimento in sostanza la definizione — peraltro incompiuta — che dà il nostro il codice.</p><p class="paragraph" data-counter="1404" id="p-1404">Il soggetto non si indirizza, non è intenzionato a produrre l’evento considerato delittuoso dal diritto penale; non vuole uccidere e tuttavia tiene una condotta imprudente; non è attento quanto dovrebbe essere nell’immaginare le connessioni causali che possono portare, anche al di fuori della sua volontà, a quell’evento; non ha la sua volontà tesa — come dovrebbe essere — ad evitare di porre in essere una qualsiasi causa che possa produrre l’evento.</p><p class="paragraph" data-counter="1405" id="p-1405">Quindi il soggetto guida l’automobile, o esegue l’operazione chirurgica e lo fa in modo tale che la sua condotta appare non conforme alle esigenze di fondo che si manifestano nell’ordinamento giuridico. Cioè non è una condotta abbastanza penetrante intellettualmente, abbastanza tesa <em>volitivamente</em> da farsi carico della attuazione, in qualsiasi forma, delle esigenze che il diritto propone.</p><p class="paragraph" data-counter="1406" id="p-1406">E allora da una guida imprudente, dalla inosservanza di alcuni regolamenti stradali, al di fuori di un intendimento diretto del soggetto, scaturisce il danno della morte della persona, che è obiettivamente eguale al danno verificatosi per una azione intenzionale, finalistica del soggetto, ma che si distingue da un evento di questo tipo proprio perché manca l’intenzione, manca il fine rivolto alla produzione dell’evento, e vi è invece soltanto un atteggiamento rilassato, disattento, non proteso alla osservanza delle esigenze giuridiche, del soggetto; atteggiamento che viene evidentemente riprovato a sua volta, anche se meno gravemente, dall’ordinamento giuridico.</p><p class="paragraph" data-counter="1407" id="p-1407">Quindi guardando da questo punto di vista noi possiamo dire che vi sono delle situazioni nelle quali si realizza un evento come frutto non della precisa volontà del soggetto, ma come frutto della sua <em>deplorevole</em> disattenzione e distrazione.</p><p class="paragraph" data-counter="1408" id="p-1408">E allora noi potremmo, a questo punto, definire la colpa come fa il nostro codice e cioè: colpa si ha quando si verifica un evento che non è voluto, ma è obiettivamente prodotto come conseguenza di una condotta del soggetto imprudente, negligente, imperita, inosservante delle discipline proprie della attività umana. Ma prendendo alla lettera questa definizione, resterebbero evidentemente fuori della considerazione del diritto altri casi ai quali — sia pure sommariamente — abbiamo avuto occasione di accennare.</p><p class="paragraph" data-counter="1409" id="p-1409">Ricordate quando abbiamo parlato di cause di giustificazione, di cause di esclusione dell’antigiuridicità, ed abbiamo detto che anche la convinzione erronea da parte del soggetto della esistenza di una causa di giustificazione (ad esempio di una situazione di legittima difesa nella quale egli versa, o di una situazione di necessità o nell’esercizio di un diritto), anche in questo caso di una mera supposizione soggettiva dell’esistenza di una causa esimente, il soggetto è esente almeno dalla pena più grave, da quella a titolo di dolo perché, in questi casi, gli si può addebitare la produzione dell’evento a titolo di colpa, quando egli possa essere considerato ignaro della vera situazione di necessità, o di legittima difesa, per un errore che è frutto, ancora una volta, della sua imprudenza, della sua disattenzione, della sua insufficiente considerazione delle esigenze relative ai beni giuridici.</p><p class="paragraph" data-counter="1410" id="p-1410">Cioè se io, dovendomi difendere, mi affretto a colpire; scambio un frustino per un pugnale, e non pongo quindi a servizio della sicurezza della società tutta l’attenzione, la ponderazione, la calma che sono necessarie, evidentemente, io potrò in certo modo fruire della legittima difesa, ma non in pieno, bensì nella forma di una responsabilità a titolo di colpa che è riconducibile alla imprudenza da me commessa nel non valutare come stanno realmente le cose.</p><h2>246. (...<em>Segue</em>): b) l’eccesso colposo</h2><p class="paragraph" data-counter="1411" id="p-1411">E parimenti avviene — come abbiamo detto — per gli eccessi di legittima difesa: eccessi che, anch’essi, avrebbero potuto essere, secondo le esigenze del diritto, oggetto di una attenta valutazione. Perché io sono andato al di là? Perché mi sono difeso troppo? Perché ho giocato con troppo semplicismo sullo stato di necessità ritenendo di potermi avvalere di questa esigenza, mentre ho ecceduto nel farlo? Ancora una volta è per la cattiva attenzione, è per la mancata considerazione delle circostanze, per la rilassatezza — vorrei dire — morale del soggetto.</p><p class="paragraph" data-counter="1412" id="p-1412">Ora, in questi casi, non si può dire — come nel caso precedente — che l’evento non è voluto dal soggetto e si produce oggettivamente in forza di una condotta che noi qualifichiamo imprudente. Se io uccido per legittima difesa eccessiva o erroneamente supposta, non si può dire che io non voglia l’evento: io lo voglio l’evento della morte, solo lo voglio in certe circostanze, lo immagino in un certo modo, lo ritengono espressione di una necessità che io non ho valutato esattamente, di una ragione di difesa che io non ho apprezzato nel suo giusto significato.</p><p class="paragraph" data-counter="1413" id="p-1413">Quindi dire in generale, come dice il codice, che nel caso di colpa, l’evento è contro l’intenzione del soggetto non è del tutto vero. Ci sono certamente dei casi nei quali l’evento, veramente, è fuori dell’intenzione del soggetto — io corro, ma non penso certamente ad uccidere il soggetto — e in questo caso la definizione è vera. Non è vera quando si tratti di una legittima difesa erroneamente e colpevolmente supposta; quando si tratta di un eccesso al quale mi sono abbandonato per pura, eccessiva indifferenza, per la mancanza di attenzione e di tensione della tutela dei beni giuridici.</p><p class="paragraph" data-counter="1414" id="p-1414">Quindi possiamo dire che, nell’un caso e nell’altro, c’è almeno questa caratteristica di una condotta qualificata — per così dire — per la sua leggerezza. Possiamo poi adoperare qualsiasi termine, dire che è leggerezza, che è trascuratezza, che è negligenza, che è imprudenza, che è disattenzione, che è mancanza colpevole, riprovevole di conoscenza: si tratta di altrettante espressioni che dicono la stessa cosa, cioè un soggetto che non vuole ledere l’ordine giuridico e, quindi, è certo attento a non disattendere frontalmente il comando dell’ordinamento, ma anche di un soggetto che si abbandona e non pone tutta la cura e tutta l’attenzione che l’importanza dei beni in gioco dovrebbe suggerirgli.</p><h2>247. La differenza tra responsabilità a titolo di colpa e responsabilità a titolo di dolo</h2><p class="paragraph" data-counter="1415" id="p-1415">E poi l’evento potrà essere <em>intenzionale</em> o <em>non intenzionale</em>, <em>voluto</em> o <em>non voluto</em> dal soggetto nei termini che ho cercato di spiegarvi. Voluto quando si ricorra ad uno di questi casi di colpevole supposizione, o di colpevole caduta in eccessi, in circostanze che sarebbero esimenti della responsabilità: Non è questo il punto essenziale. È certo, però, che l’evento non è mai voluto dal soggetto per quello che esso è. In alcuni casi, come abbiamo chiarito (omicidio) non è voluto affatto e l’evento è veramente fuori e contro l’intenzione del soggetto. In altri casi è voluto: “io voglio uccidere”, però in un quadro sbagliato. Cioè, non voglio uccidere come aggressore, voglio uccidere in quanto suppongo di essere io l’aggredito: quindi, voglio qualche cosa che, materialmente, è uguale a quella che si ha nella responsabilità a titolo di dolo, ma è completamente diversa perché è stravolto — sia pur per colpa mia perché non ho valutato esattamente — [è stravolto] il quadro nel quale si presenta l'evento. Se il soggetto sapesse di non essere in stato di legittima difesa, se, appunto, rendesse tesa la sua attenzione e la sua volontà, se adoperasse tutta la sua prudenza e si rendesse conto che da quel comportamento deriva quell’evento, egli certamente non ucciderebbe per una legittima difesa supposta.</p><p class="paragraph" data-counter="1416" id="p-1416">Questa è la differenza tra una responsabilità a titolo di colpa e una responsabilità a titolo di dolo. Nella responsabilità a titolo di dolo il soggetto vuole il risultato lesivo dell’ordine giuridico e non Vi rinuncerebbe in nessun caso; nell’altro il soggetto vuole un evento che, obiettivamente, finisce con l’essere lesivo dell’ordine giuridico, ma certamente non lo vorrebbe se egli non fosse fuorviato dal quadro della situazione che egli ha disegnato, quel quadro della situazione che gli presenta l’evento come un evento dovuto a ragioni di difesa, o a ragioni di necessità e quindi, ancora una volta, come frutto della sua colpevole disattenzione ed imprudenza.</p><p class="paragraph" data-counter="1417" id="p-1417">Quindi tutto quello che c’è di essenziale nella dottrina della <em>colpa</em> in senso stretto, è precisamente la identificazione di questo tipo di condotta che — dobbiamo dire — è un tipo di condotta antigiuridica, è un tipo di condotta <em>soggettivamente antigiuridica</em>.</p><p class="paragraph" data-counter="1418" id="p-1418">Quindi la volontà del soggetto che non tende all’evento o che vi tende immaginando la situazione diversa da quella che è; la volontà del soggetto, anche in questo caso, quando l’evento si produce, è una <em>volontà colpevole</em>, è una volontà che <em>non ci doveva essere</em>, è una volontà contraria all’ordinamento giuridico. Ma è contraria all'ordinamento giuridica in misura ed in maniera diversa e certamente meno grave che non avvenga quando si tratta di una <em>volontà dolosa</em>. Quindi non si può dire che non sia contro il diritto chi non si cura del diritto. E certamente una volontà contro il diritto quella di chi non si cura del diritto. Chi non è attento al complesso della situazione dalla quale i beni giuridici possono uscire indenni o, invece, irrimediabilmente colpiti, è contro il diritto, e dice implicitamente “no” al diritto chi è imprudente e chi è disattento, cioè chi non adotta delle norme di prudenza.</p><p class="paragraph" data-counter="1419" id="p-1419">C'è stato qualche scrittore che ha addirittura immaginato una <em>duplicazione normativa</em>, ed è una cosa certamente [<em>...registrazione non chiara, parola non trascrivibile</em>], ma può servire per scolpire nella vostra mente l’immagine di quello che è la colpa. Come se dalle norme giuridiche derivasse non soltanto l’esigenza di integrità del bene — poniamo della vita — ma derivasse un’altra norma secondaria e supplementare, di adoperare cioè ogni prudenza necessaria per evitare che questo danno si verifichi. Quindi accanto al comando: ‘non fare, non uccidere”, vi sarebbe un comando: “sii prudente al punto che dalla tua condotta non possa mai derivare il danno di una uccisione”. Voi capite che questa è una fantasia. La norma di tutela del bene giuridico è certamente una sola; sono i modi con i quali si può ledere il bene che sono diversi.</p><p class="paragraph" data-counter="1420" id="p-1420">E certamente l’ordinamento non dice semplicemente “non volere”, ma dice anche semplicemente: “non fare, non metterti nella condizione che, sia pur senza tu volerlo, dalla tua condotta socialmente irregolare, socialmente anomala, derivino dei danni che pesano — anche se non sono il frutto della tua volontà — [che pesano] ai fini della responsabilità, sia pure nella misura nella quale si fissa la responsabilità a titolo di colpa e, nei casi specificamente previsti, nei quali la responsabilità per colpa può essere immaginata”.</p><h2>248. Negligenza, imperizia e imprudenza, inosservanza di leggi e regolamenti</h2><p class="paragraph" data-counter="1421" id="p-1421">Ora, che cos'è — lo dice esplicitamente il nostro codice —, [che cos'è] questa condotta irregolare, incurante del soggetto? È una condotta che il codice definisce o <em>negligente</em>, o <em>imperita</em>, o <em>imprudente</em> o <em>inosservante</em> — come il codice si esprime — di <em>ordini</em>, <em>regolamenti</em> e <em>discipline</em>. Cioè una condotta del soggetto, per essere conforme all’ordinamento giuridico, dev'essere senza dubbio una condotta <em>diligente</em>. Ciò vuol dire che il soggetto deve, in una vita piena di rischi! Più una vita è complessa nei suoi meccanismi e maggiori sono i rischi che vi si corrono. I beni giuridici sono esposti nella vita moderna più che mai; e sono esposti non soltanto di fronte alla cattiva volontà del soggetto in dolo, sono esposti di fronte alla <em>negligenza</em> del soggetto, cioè alla mancata attuazione delle misure, mancata adozione degli atteggiamenti, delle cure attraverso le quali si fa in modo da non incorrere nella involontaria causazione dell’evento.</p><p class="paragraph" data-counter="1422" id="p-1422">E c’è, accanto alla <em>negligenza</em>, l’<em>imperizia</em>, che è una sorta di <em>negligenza di carattere professionale</em>. Cioè <em>imperito</em> è colui che è chiamato professionalmente a conoscere alcune cose, le quali, ben conosciute, tendono ad evitare dei danni sociali; se non conosciute, invece, finiscono per produrli. Quindi il medico deve avere la necessaria perizia; qualsiasi professione che metta a contatto con il bene della vita deve essere una professione condotta con perizia: un collaudo di un’abitazione che non sia fatto con la necessaria perizia professionale, che cosa fa se non mettere in gioco implicitamente dei beni giuridici! Non per cattiva volontà ma, appunto, per <em>imperizia</em>, che è una colpa, che è un modo di esprimersi del diritto, un modo indiretto ma non meno reale anche se meno grave.</p><p class="paragraph" data-counter="1423" id="p-1423">E poi la <em>imprudenza</em>, in generale; tutte quelle mancanze di generici accorgimenti, di temporeggiamenti, di riflessioni, di valutazioni preventive del corso che possono prendere gli avvenimenti. “Non ci avevo pensato”: non si può dire per il diritto “non ci avevo pensato”. Bisogna pensarci, bisogna essere prudenti, non basta dire: “non voglio uccidere”. No, io devo essere prudente nella mia guida della macchina, nel guidare il trattore, nel guardare indietro, nel guardare lo specchio, nell’effettuare il sorpasso, devo essere estremamente prudente, cioè devo soffermarmi a riflettere attorno a quello che può accadere e che forse non accadrà; qualche volta anche non accadrà in presenza della mia imprudenza: in questo caso io resto non responsabile perché manca l’<em>antigiuridicità oggettiva</em> che può, invece, verificarsi, coinvolgendo la mia personale responsabilità.</p><p class="paragraph" data-counter="1424" id="p-1424">E poi vi è la <em>inosservanza delle leggi</em>, <em>regolamenti</em>, <em>ordini</em> e <em>discipline</em>, e cioè a dire la non osservanza delle prudenze codificate. Che cosa sono queste leggi, regolamenti, ordini, discipline nella loro varietà se non una forma di prudenza cristallizzata in moniti del legislatore o della pubblica autorità. “Perché tu non ti sbagli io ti dico nel codice della strada che devi tenere questa distanza dalla vettura che ti precede, che ti devi spostare in queste condizioni, che devi mettere la freccia: te lo dico con un regolamento”. È chiaro che se io non osservo questo regolamento, non osservo questa legge, e cioè non mi arrendo, il che è poi naturalmente cosa più facile — arrendersi ad una prudenza scritta e codificata certo è più facile — che costruire da sé la propria prudenza: quindi è, direi, una colpa maggiore non osservare le leggi e i regolamenti nei quali si concretano le norme di sicurezza della integrità dei beni giuridici.</p><h2>249. La preterintenzione</h2><p class="paragraph" data-counter="1425" id="p-1425">E tra queste norme noi riteniamo che esistano altre norme penali, come vediamo da questo ultimissimo cenno che vi faccio, chiudendo subito: è il caso della preterintenzione.</p><p class="paragraph" data-counter="1426" id="p-1426">Cioè il caso nel quale si verifica un primo evento: il ferimento del soggetto, quindi una lesione giuridica perseguita dal soggetto che ha voluto dolosamente ferire; ma la situazione di pura e semplice lesione può darsi che progredisca verso una lesione maggiore, coerente con la prima, nella stessa linea di sviluppo; quindi si tratta del passaggio dalla lesione all'omicidio.</p><p class="paragraph" data-counter="1427" id="p-1427">In questo caso, che cosa abbiamo? Abbiamo, innanzitutto un comportamento doloso, cioè l’inosservanza di una legge penale. Che cosa dice la legge penale? “Non ferire”. E il soggetto non deve ferire e tutto si può fermare lì. Ma, implicitamente, che cosa dice la legge penale parlando della necessità di non ferire? Dice implicitamente che si può andare, per circostanze varie, al di là del ferimento. E quindi chi ferisce, non si limita a ferire ma pone in essere con l’atto di lesione, una condotta imprudente dal cui verificarsi può dipendere obiettivamente l’evento ulteriore della norma. Quindi il soggetto in questo caso compie una attività che è in sé dolosa. Come sembra che io voglio correre con la mia macchina, questo mio correre è un'attività concreta e ha come finalità la corsa. In questo senso, non è vero che l’azione colpevole non è una azione finalistica. È un’azione finalistica indirizzata in una certa direzione. In questo caso l’attività colpevole è una azione dolosa che ha nel suo fine la lesione, ma contiene in sé anche elementi di... [<em>la registrazione si interrompe qui</em>].</p><h2>CAPITOLO DICIANNOVESIMO</h2><h2>IL TENTATIVO</h2><p class="paragraph" data-counter="1428" id="p-1428">Sommario: 250. L'interruzione del processo di realizzazione del delitto: l’allargamento della difesa dei beni giuridici sul piano soggettivo e sul piano oggettivo. - 251. Il duplice atteggiamento dell’ordinamento di fronte ai reati incompiuti. - 252. La difesa dei beni giuridici dal pericolo che si prospetta nel caso del tentativo di reato e il problema del rispetto del principio di legalità. - 253. La configurazione giuridica del tentativo. La combinazione tra le singole norme incriminatrici e l’art. 56 c. p.. - 254. Il tentativo come titolo autonomo di reato e non come circostanza attenuante. - 255. Gli elementi del tentativo. La volontà delittuosa (oggettiva e soggettiva) come elemento sintomatico per stabilire il carattere <em>idoneo</em> e <em>non equivoco</em> degli atti. - 256. La desistenza volontaria e il pentimento operoso.</p><h2>250. L’interruzione del processo di realizzazione del delitto: l’allargamento della difesa dei beni giuridici sul piano soggettivo e sul piano oggettivo<sup><a href="#moronote-52" id="moronote-ref-52">[LII]</a></sup></h2><p class="paragraph" data-counter="1429" id="p-1429">[Nelle lezioni precedenti abbiamo esaminato le forme di responsabilità soggettiva, nelle quali la volontà del soggetto] si contrappone in modo frontale al comando dell’ordinamento, il che avviene nel dolo. Ecco, il nostro sistema conosce anche un’altra forma di responsabilità soggettiva, una forma nella quale non vi è una contrapposizione frontale della volontà; non vi è una disobbedienza del soggetto precisamente rivolta alla realizzazione del fatto delittuoso, ma vi è semplicemente una volontà disattenta nel porre in essere tutti gli accorgimenti in presenza dei quali risulta garantita la sicurezza dei beni giuridici. Quindi, mentre la difesa del diritto dovrebbe, logicamente, esplicarsi solo in presenza del dolo, vediamo che la difesa, per ragioni di sicurezza sociale, si estende anche ai casi nei quali il verificarsi del danno sociale è una conseguenza non della cattiva volontà del soggetto ma, per così dire, della pigrizia, della disattenzione, della scarsa cura che il soggetto ha della integrità dei beni giuridici. Quindi si allarga sul piano soggettivo l’area della difesa dei beni giuridici.</p><p class="paragraph" data-counter="1430" id="p-1430">Oggi dobbiamo rapidamente esaminare un caso nel quale si allarga sul piano <em>oggettivo</em> la difesa dei beni giuridici. Infatti, che cosa può accadere nello svolgimento di quel processo realizzativo che, partendo dalla volontà del soggetto, giunge a far emergere quella situazione nuova che è riprovata dall’ordinamento giuridico? Può accadere che questo processo si interrompa, prima o poi. Nella dottrina un po’ più tradizionale si distingueva in modo preciso il caso nel quale non si compiva pienamente l’azione delittuosa, dal caso nel quale l’azione era sì compiuta, ma non si verificava l’evento. Comunque è certo che non tutti i processi di realizzazione delittuosa giungono al loro fine, ed è quindi necessario, per il diritto, prendere posizione sul trattamento giuridico che deve essere riservato alle ipotesi nelle quali non si giunga al compimento del fatto delittuoso.</p><h2>251. Il duplice atteggiamento dell’ordinamento di fronte ai reati incompiuti</h2><p class="paragraph" data-counter="1431" id="p-1431">E qui, in linea di principio, si potrebbero avere due diversi atteggiamenti dell’ordinamento giuridico, i quali avrebbero entrambi una loro astratta giustificazione. Si potrebbe, da un lato, rilevare che il processo di realizzazione di un delitto che si arresta prima che l’azione sia del tutto compiuta, o invece prima che l’evento sia venuto ad esistenza, non corrisponde alla previsione della legge penale. Infatti, quando noi leggiamo normalmente degli articoli del codice penale, della sua parte speciale, ci accorgiamo che essi descrivono casi di compiuta consumazione del reato. Quindi non troverete un articolo del codice penale in sé che parli del tentativo di omicidio, di una situazione nella quale il soggetto si è avvicinato al bene giuridico che è oggetto di protezione, ma non è riuscito a toccarlo. Le fattispecie criminose, quindi, descritte nella parte speciale del codice penale sono fattispecie di reati consumati, di reati compiuti; sono fattispecie nelle quali emerge il danno sociale, quella menomazione di interessi che — ormai voi lo sapete bene — costituisce la ragione della incriminazione.</p><p class="paragraph" data-counter="1432" id="p-1432">Quindi se noi ci mettessimo a considerare le fattispecie criminose, e richiamassimo quel principio di legalità — di cui abbiamo più volte parlato e che sappiamo corrispondere a quelle esigenze di certezza giuridica — noi dovremmo dire che il caso di un delitto incompiuto non rientra nella previsione della legge penale. È qualche cosa che non corrisponde puntualmente alla descrizione della legge e, come tutto ciò che non corrisponde puntualmente alla descrizione della legge, non è reato ma è la manifestazione di un diritto di libertà. Perché — come voi sapete — la norma penale mentre incrimina i comportamenti che, rigorosamente, corrispondano ad essa, al tempo stesso indica, contrassegna una vasta area, quella al di fuori della precisa formulazione della legge, nella quale si esercitano degli incomprimibili diritti di libertà.</p><p class="paragraph" data-counter="1433" id="p-1433">Quindi un modo possibile di atteggiarsi dell’ordinamento, di fronte ai reati incompiuti, potrebbe essere quello che ne dichiara la indifferenza di fronte al diritto per non corrispondenza alla fattispecie legale, per difetto del principio di legalità.</p><p class="paragraph" data-counter="1434" id="p-1434">Un altro atteggiamento che, invece, il diritto dovrebbe assumere — dico “invece” perché è perfettamente l’atteggiamento opposto a quello che vi ho dianzi ipotizzato — potrebbe essere l’atteggiamento di chi dice: “in fondo, che cosa ci interessa, che cosa è essenziale per noi, in relazione alle violazioni del diritto?”. Quello che è essenziale per noi è che si tratti di una manifestazione di volontà che tende verso un obiettivo non ammesso dal diritto. Quello che conta è che si formi e si concreti nel soggetto la cattiva volontà, quella che è destinata, poi, ad estrinsecarsi e a raggiungere il suo obiettivo. Ma il raggiungere l’obiettivo — si può dire — non è essenziale, soprattutto, se noi impostiamo il diritto penale come un diritto penale della volontà, come un diritto penale che reca in sé un sistema di comandi ai quali corrispondono come reati altrettanti atti di disobbedienza del soggetto.</p><p class="paragraph" data-counter="1435" id="p-1435">Se ci distacchiamo dalla concezione — per così dire — esterna del diritto, e del diritto penale, per la quale il diritto penale è diritto penale del risultato, è diritto penale dell’evento, è diritto penale del danno e ci poniamo su questa linea di difesa più avanzata, cioè la difesa della società, non contro il danno, ma contro la cattiva volontà del soggetto, contro il proposito criminoso, allora noi dovremmo dire che è sufficiente, perché vi sia una punizione, il semplice fatto che vi sia una manifesta, cattiva volontà del soggetto; o quantomeno, si potrebbe — volendo realizzare una difesa più avanzata, più impegnata dell’ordinamento giuridico — si potrebbe parificare, come avviene in alcuni casi, il tentativo di reato al reato consumato. Cioè si potrebbe parificare la situazione di pericolo nella quale i beni giuridici si trovano, il pericolo dal quale i beni giuridici sono minacciati, con il danno, cioè con la traduzione della minaccia del pericolo in danno effettivo. Questa equiparazione nel nostro ordinamento esiste per alcuni reati, per i grandi reati contro la sicurezza dello Stato, per i quali è indifferente che l’attentato alla sicurezza dello Stato sia stato tradotto in atto compiutamente, sia stato effettivamente consumato, o che esso sia rimasto allo stadio di tentativo. Cioè a dire, da questa posizione diversa, il tentativo diventa eguale al danno, e si punisce o per la <em>cattiva volontà</em>, per il proposito criminoso che il soggetto ha concepito o, almeno, per il tentativo che il soggetto ha compiuto, per l’attentato che egli ha realizzato ai beni giuridici senza giungere alla effettiva menomazione di questi beni.</p><p class="paragraph" data-counter="1436" id="p-1436">Questo sarebbe un diritto penale — come dire — estremamente severo. Un diritto penale non certo caratterizzato da quei princìpi di libertà ai quali facevo accenno prima. Un diritto penale che rispetti al massimo la libertà, la personalità individuale, richiede, evidentemente, il compimento pieno del danno prima che si muova il meccanismo della repressione. Un diritto penale che, invece, fa prevalere le ragioni della collettività, le ragioni della difesa dei beni sulle esigenze di libertà dei singoli, può spingere la pretesa del dritto, il comando del diritto, fino a vincolare o il puro proposito criminoso, o vincolare non in relazione alla azione compiuta che crea il danno, ma alla azione incompiuta che crea, semplicemente, il pericolo.</p><p class="paragraph" data-counter="1437" id="p-1437">Sono due posizioni estreme di fronte alle quali l’ordinamento penale nostro — ma ogni ordinamento penale — si trova di fronte. Quindi o ritenere la <em>atipicità</em>, la non rispondenza alla fattispecie legale e considerare, quindi, lecito il tentativo, o considerarlo illecito e parificarlo al reato benché esso si arresti a metà strada e si risolva più in una minaccia che non in un effettivo danno per i soggetti. La soluzione che il nostro ordinamento — come altri ordinamenti — ha accolto è una soluzione mediana. Quindi non è — possiamo dire — irrilevante per l'ordinamento giuridico, che si sia giunti fino alla soglia dell’aggressione al bene giuridico. Non è indifferente. Come non è indifferente — per quello che abbiamo detto ieri — che talvolta non vi sia la cattiva volontà, ma semplicemente la volontà disattenta ed incurante del soggetto.</p><h2>252. La difesa dei beni giuridici dal pericolo che si prospetta nel caso del tentativo di reato e il problema del rispetto del principio di legalità</h2><p class="paragraph" data-counter="1438" id="p-1438">Quindi, come ieri vedevamo elevare delle difese giuridiche non solo contro il cattivo animo del soggetto ma anche contro la sua pigrizia ed indifferenza, così oggi vediamo l’elevarsi delle difese giuridiche non solo di fronte a ciò che menoma completamente i beni della vita sociale ma anche nei confronti di quello che, semplicemente, espone a pericolo questi beni, fa correre ad essi un rischio che è giuridicamente rilevante anche se non si traduce nel danno dei beni. Quindi, certamente, vi è da parte dell’ordinamento giuridico tutt'altro che indifferenza di fronte ai casi di attentato ai beni giuridici quasi che essi fossero espressione di una attività lecita; vi è invece una posizione di diffidenza e di disapprovazione.</p><p class="paragraph" data-counter="1439" id="p-1439">Questo, però, non induce a parificare questa situazione con quella del reato pienamente consumato: sono due cose che vanno mantenute distinte, pure nell’ambito della comune rilevanza giuridico-penale. Perché altro è — come gravità del fatto, come rilevanza del fatto, come allarme determinato nella vita sociale — [altro è] che il bene giuridico sia stato effettivamente menomato dal soggetto, diverso è — e quindi c’è minore allarme, minore reazione sociale — nel caso pur penalmente rilevante, ma in minore misura, nel quale il bene abbia corso un pericolo che fortunatamente non si è poi tradotto in atto. Cioè quando siamo di fronte ad un reato — come si dice — incompleto o imperfetto siamo di fronte ad un tentativo di reato.</p><p class="paragraph" data-counter="1440" id="p-1440">Ma, bisogna subito aggiungere che il puro proposito criminoso, che una esasperata concezione del diritto penale come diritto della volontà potrebbe prospettarci come illecito, [quel proposito] è senz'altro da eliminare dall’ambito di quello che è penalmente rilevante. Come sapete, già da altre considerazioni che noi abbiamo fatto, non si può essere puniti per il puro pensiero, non si può essere puniti per il proposito criminoso: se la volontà del soggetto non è almeno uscita dalla sua interiorità, se non ha almeno stabilito un certo collegamento con il mondo esterno, con i beni che sono in discussione, non siamo di fronte ad un fatto penalmente rilevante. Quindi si esclude la rilevanza penale del pensiero, del proposito criminoso, si ammette la rilevanza del delitto incompiuto che concreta una minaccia non tradotta poi in atto per i beni giuridici e si punisce questa situazione di pericolo e non di danno, di delitto incompiuto e non, invece, compiuto in maniera meno grave che non sia la punizione che colpisce il reato interamente consumato.</p><p class="paragraph" data-counter="1441" id="p-1441">E qui bisogna dare una brevissima spiegazione del modo come punendo, e punendo in questa maniera un delitto tentato, si rispetta il principio di legalità. Perché, abbiamo detto che un delitto incompiuto, cioè l’atto di sparare quando poi il colpo è deviato e non raggiunge, quindi, la persona, è un fatto non conforme alle previsioni legislative. Effettivamente su questa base noi non potremmo dichiarare la rilevanza penale perché ci mancherebbe la base della legalità. E allora, invece di disegnare delle fattispecie nelle quali si contempli l’ipotesi del reato che si ferma nel corso del suo processo di realizzazione — quindi il modo di considerare accanto all’omicidio consumato, con una specifica previsione legislativa, un omicidio semplicemente tentato — il nostro codice ha una unica, generale previsione per i casi nei quali il delitto non viene consumato ma risulta semplicemente tentato.</p><h2>253. La configurazione giuridica del tentativo. La combinazione tra le singole norme incriminatrici e l'art. 56 c. p..</h2><p class="paragraph" data-counter="1442" id="p-1442">E quindi, in un apposito articolo della legge si dice che quando il soggetto compie atti esecutivi, <em>diretti in modo non equiv</em>oco a commettere un reato, <em>se l’azione non si compie</em> o l’<em>evento non si verifica</em>, il soggetto è punito, punito in un certo modo. Quindi abbiamo una previsione legislativa generale e, per così dire, vuota di contenuto. Quindi è descritta in questa norma la situazione che può presentarsi nei vari tipi di reato: la situazione della interruzione del processo delittuoso. Ed il senso della norma è che quando il processo delittuoso si interrompe, e cioè l’azione non si completa, non termina, o l’evento non si verifica, c’è una punizione di una certa entità, entità minore di quella prevista per il reato consumato, quando il soggetto ha posto in essere degli atti esecutivi diretti in modo <em>non equivoco</em> — dice la legge — alla commissione del reato.</p><p class="paragraph" data-counter="1443" id="p-1443">Quindi è una norma che descrive il processo di interruzione della realizzazione delittuosa ma non ha in sé nessun preciso contenuto. Quindi, per potere rendere operante questa norma, bisogna accostarla, bisogna combinarla con le singole norme incriminatici, le quali — come sapete — non contengono, nella loro tipicità, la previsione della interruzione del processo di realizzazione. E allora il codice deve essere letto in questo modo: c’è una norma relativa all’omicidio nella quale si dice che chi determina, chi cagiona la morte di un uomo è punito in un certo modo; subito dopo bisogna accostarvi la norma dell’art. 56, quella del tentativo la quale, letta in concordanza con la norma incriminatrice dell’omicidio, ne completa la fattispecie. Cioè, si può dire: quando la morte dell’uomo non è cagionata perché l’azione non si completa, perché l’evento non si verifica, ma è semplicemente minacciato, cioè quando non vi è una situazione di pericolo e tutto ciò si esprime attraverso gli atti esecutivi, diretti <em>non equivocamente</em> verso la commissione del reato, allora la punizione è quella indicata nell’articolo relativo al tentativo ed è una punizione rilevante, ma minore di quella che tocca per il reato consumato. i</p><p class="paragraph" data-counter="1444" id="p-1444">Quindi il nostro ordinamento ha risolto il problema della incapacità delle norme incriminatici di comprendere in sé l’ipotesi del tentativo con formulazione di una nuova norma, una norma aggiunta, una norma collegata, una norma da leggere insieme con le norme incriminatici. E allora emerge questa figura nuova di reato.</p><h2>254. Il tentativo come titolo autonomo di reato e non come circostanza attenuante</h2><p class="paragraph" data-counter="1445" id="p-1445">Quindi bisogna dire — e io sono d’accordo — con quegli autori che negano che il reato tentato sia semplicemente una attenuazione, una circostanza attenuante, qualche cosa di meno grave del delitto consumato: no, è un delitto a sé stante il delitto tentato. Potremmo dire che è un delitto perfetto se non vi fosse un equivoco su questa parola, perché si contrappone il delitto <em>perfetto</em>, cioè quello che è completamente consumato (la persona è uccisa) e il delitto <em>imperfetto</em>, cioè quello che non è completamente consumato (e la persona non è uccisa ma corre il rischio di esserlo).</p><p class="paragraph" data-counter="1446" id="p-1446">In realtà il tentativo se è, diciamo, un reato <em>imperfetto</em>, incompiuto, dimezzato nei confronti del reato consumato è in sé un reato <em>perfetto</em>. Perché? Perché ha una sua azione — come voi sapete — una sua <em>azione tipica</em>, cioè ha un processo di realizzazione, ha un <em>suo evento</em>. E quale è l’evento del delitto tentato? È l'<em>evento di pericolo</em>, cioè non il danno — altrimenti saremmo nel reato consumato — [non il danno], ma il pericolo che si determina in forza della attività svolta per quanto riguarda i beni giuridici.</p><p class="paragraph" data-counter="1447" id="p-1447">Vi è una <em>volontà</em>, e certamente è essenziale, perché noi possiamo concepire il tentativo di omicidio quando, pur in presenza della mancata realizzazione, la volontà del soggetto si indirizza <em>intenzionalmente</em> proprio verso la realizzazione dell’evento mortale. Se invece la volontà del soggetto si indirizzasse semplicemente alla lesione, al ferimento, non potremmo certo parlare di delitto tentato. Quindi occorre una volontà che è una volontà che raggiunge non il pericolo, ma raggiunge addirittura il danno; cioè nel tentativo la volontà che viene in considerazione è una volontà del tutto uguale alla volontà che caratterizza il reato consumato. È proprio nell’essenza del tentativo c’è che, malgrado la volontà si indirizzi all’uccisione della persona, il processo esecutivo si ferma a metà strada e nella realtà non avviene quello che è, invece, previsto e voluto dal soggetto.</p><p class="paragraph" data-counter="1448" id="p-1448">E infine c’è certamente una pena, una vera e propria pena per il delitto tentato, una <em>pena autonoma</em>, che è certamente meno grave di quella che colpisce il delitto consumato ma è, tuttavia, una pena e una pena esplicitamente prevista e misurata dal codice penale.</p><p class="paragraph" data-counter="1449" id="p-1449">Quindi si tratta di un reato diverso, che possiamo dire <em>imperfetto</em>, se lo paragoniamo con il reato nel quale alla volontà delittuosa corrisponde una piena realizzazione delittuosa, ma è un reato che, <em>imperfetto</em> di fronte all’altro, è in sé <em>perfetto</em> nella pienezza di tutti gli elementi dei quali esso è costituito.</p><h2>255. Gli elementi del tentativo. La volontà delittuosa (oggettiva e soggettiva) come elemento sintomatico per stabilire il carattere <em>idoneo</em> e <em>non equivoco</em> degli atti</h2><p class="paragraph" data-counter="1450" id="p-1450">C’è un problema, al quale accenno solo un momento, ed è un problema di stabilire — perché c’è sempre questa preoccupazione nel diritto penale — [di stabilire] quando si entra nell’ambito delle relazioni sociali. Fin quando si è nella intimità, allora ogni giudizio morale è possibile, ma non un giudizio giuridico; e quando si esce dalla propria intimità, dalla propria sfera, dall’ambito puramente preliminare della realizzazione delittuosa e si va nel campo avversario realizzando se non il danno, almeno una situazione di pericolo.</p><p class="paragraph" data-counter="1451" id="p-1451">Il vecchio codice parlava a questo proposito di una distinzione tra <em>atti preparatori</em> e <em>atti esecutivi</em>. Io compro un’arma, la tengo pronta: questo è un <em>atto meramente preparatorio</em>; io impugno l’arma, la carico, la tengo pronta: qui comincia ad esservi un atto esecutivo. Il nostro codice ha respinto — per la estrema difficoltà di stabilire che cosa è <em>atto preparatorio</em> e che cosa è <em>atto esecutivo</em> — ha abbandonato questa distinzione. Però non ha potuto trascurare di aiutarci in qualche modo a segnare il limite tra quello che è ancora nel dominio del soggetto, e non tocca neppure in forma di pericolo la collettività, e quello che, invece, è già uscito dal soggetto, è diventato un fatto sociale, se non un fatto di danno, almeno un fatto di pericolo.</p><p class="paragraph" data-counter="1452" id="p-1452">E noi non possiamo soffermarci su questo punto, ma dobbiamo dire che questa indagine è una delle indagini, una di quelle indagini estremamente delicate che sono rimesse al prudente apprezzamento del giudice, il quale deve — come dire — mettersi a fare un giudizio di idoneità non guardando a quello che accade in concreto, ma guardando alla situazione nella quale ci si trova e secondo i criteri delle persone normali, per stabilire se quello che il soggetto ha compiuto era veramente idoneo, <em>oggettivamente</em> e <em>soggettivamente</em>, a colpire il bene giuridico. Dico idoneo <em>oggettivamente</em> e <em>soggettivamente</em> perché occorre l’una e l’altra cosa. Anzi, quella volontà di cui dicevamo innanzi, quella volontà che si indirizza a realizzare il danno, quella volontà che nel tentativo è uguale alla volontà che si manifesta nel reato perfetto, è certamente un importantissimo elemento sintomatico per stabilire il carattere idoneo, non equivocamente idoneo, idoneo univocamente nell’atto posto in essere in relazione alla integrità dei beni giuridici. Occorre che vi sia una idoneità obiettiva: il veleno che si usa deve essere evidentemente predisposto nelle dosi che possano essere mortali e non in dosi che possano semplicemente dare qualche fastidio; gli atti devono essere condotti fino ad un certo punto e tutto deve essere sorretto da questa volontà che si indirizza precisa e univoca verso la realizzazione del reato.</p><p class="paragraph" data-counter="1453" id="p-1453">In presenza di queste situazioni noi abbiamo allora il delitto tentato, con la sua punizione, salvo che non intervengano degli elementi esterni o interni che inducano a guardare con attenzione alla situazione. Elementi esterni: elementi esterni sono proprio quelli che conducono al tentativo, cioè la interruzione del processo realizzativo deve essere una interruzione che deriva da circostanze esterne. Ma può essere, invece, operante una ragione interna, cioè il soggetto può egli stesso non completare l’azione o non consentire che l’evento si realizzi. Cioè a dire noi abbiamo la responsabilità per tentativo quando la mancanza del danno, il limitarsi al pericolo è frutto di circostanze esterne: una persona sopravviene e devìa il braccio di colui che spara. Ecco in questo caso abbiamo un tentativo.</p><h2>256. La desistenza volontaria e il pentimento operoso</h2><p class="paragraph" data-counter="1454" id="p-1454">Ma se il soggetto nell’atto di compiere l’azione, nell’atto di imbracciare il fucile si pente, ci ripensa, cioè non rinvia per fare la stessa cosa in un altro momento più propizio, ma veramente è assalito dalle sue contraddizioni e si ferma, l’azione, cioè non si compie non già per un intervento esterno, ma non si compie perché il soggetto si è fermato, perché il soggetto si è pentito. In questo caso, che il codice chiama di <em>desistenza volontaria</em>, il soggetto va esente da pena per una ragione che mi pare logica e condivisibile, perché in definitiva la situazione di pericolo che si era creata è stata eliminata dalla stessa volontà del soggetto che aveva concepito e cominciato a realizzare il proposito delittuoso: sostituisce al proposito di delinquere il proposito di bloccare l’azione delittuosa; quindi è un caso di ripensamento, è un caso di pentimento che induce il legislatore alla indulgenza anche se si deve riconoscere che la situazione di pericolo in realtà si era creata.</p><p class="paragraph" data-counter="1455" id="p-1455">Ma le cose possono essere andate più avanti. Cioè l’azione può essere stata tutta compiuta e l’evento invece non si verifica. Ancora una volta non si verifica non per una ragione esterna, ma perché il soggetto ancora una volta, ripensando alla propria esperienza, mette in opera un processo contrario a quello che aveva scatenato prima; il primo era indirizzato alla realizzazione di un danno, il secondo è invece indirizzato a bloccare il danno e a riportare la situazione alla normalità: qualcuno che getti in acqua una persona per farla annegare e, pentito, la ripeschi, la rimetta in salvo, questo si chiama <em>pentimento operoso</em>.</p><p class="paragraph" data-counter="1456" id="p-1456">Voi capite la differenza che c’è tra l’azione che si ferma e l’evento che viene bloccato; l’azione che si ferma è in uno stadio certamente anteriore, il pericolo è meno grave, è meno vicino a realizzarsi; quando, invece, l’azione è compiuta (la persona è stata gettata in acqua, è stata gettata nel fuoco, e viene ritratta fuori), il pericolo corso è certamente maggiore, la menomazione potenziale dei beni giuridici è più rilevante e quindi in questo caso il nostro codice, con una coerenza alquanto crudele, stabilisce che non vi sia la impunità come nel caso precedente ma prevede soltanto una diminuzione di pena. Il che non è, a mio parere, del tutto logico e forse non è nemmeno elemento incoraggiante tale da favorire questi ripensamenti sui quali pure l’ordinamento giuridico deve contare per concorrere a realizzare la integrità del bene giuridico.</p>

  <h2 class="chapter" data-content="Congedo dagli studenti" id="chapter-5">CONGEDO DAGLI STUDENTI</h2>

  <p class="paragraph" data-counter="1457" id="p-1457">E con queste rapide notazioni su un tema che meriterebbe un più lungo e attento esame, abbiamo concluso la nostra 59<sup>a</sup> ed ultima lezione.</p><p class="paragraph" data-counter="1458" id="p-1458">Quindi io vorrei, in questo momento assai rapidamente, prima di fare per l’ultima volta l’appello dei presenti, ringraziare quelli che mi hanno confortato con la loro presenza e il loro consenso. E ve ne sono alcuni di loro che non cito per non eccitare negativamente la loro innata modestia: sono quelli che sono sempre venuti, quelli che sono venuti anche dopo di aver già sostenuto gli esami e averli sostenuti con successo. Abbiamo anche alcune esperienze medie, che vanno esse pure rilevate; abbiamo dei casi di persone che sono appena entrate un momento, che sono venuti per una o due lezioni ma probabilmente non le avranno trovate di loro soddisfazione.</p><p class="paragraph" data-counter="1459" id="p-1459">Ma nel complesso mi sembra che vi sia stato un consenso caratterizzato da una notevole attenzione.</p><p class="paragraph" data-counter="1460" id="p-1460">To mi scuso per qualche cosa astrusa che qualche volta sono stato costretto a dire, ma sono stato sempre confortato non solo dalla presenza della quale [<em>la registrazione si interrompe per qualche istante per il cambio della cassetta audio</em>]... ad un elevato numero di lezioni.</p><p class="paragraph" data-counter="1461" id="p-1461">Avrei desiderato — come mi era accaduto in altri anni — di avere la disponibilità per qualche attività complementare a quella propriamente accademica, attività certamente assai utile e desiderabile. Se ciò non è stato possibile è dovuto alle circostanze obiettive che mi hanno coinvolto in impegni di carattere straordinario che sono durati dal gennaio scorso sino ad adesso e durano ancora. Quindi devo accontentarmi di avere potuto impartire un corso, mentre mi rammarico di non avere potuto dare a voi qualche altra cosa che con tutto il cuore avrei potuto darvi. Ma mi auguro che ciò possa avvenire domani, in un altro momento e che se io avrò la fortuna di tenere un altro corso di diritto penale, e mi auguro in condizioni di quasi assoluta libertà da impegni di carattere particolare, io cercherò di fare allora, per i vostri successori, ma anche per voi, qualche cosa che sia di integrazione al puro insegnamento accademico. È anche per questo che io ho qui scritto i vostri nomi e le vostre presenze, che non sono cosa minacciosa: le vostre presenze sono soltanto il riconoscimento della buona volontà di tanti e sono anche un conforto per me perché mi dicono che tanti ragazzi hanno seguito con attenzione questo corso. Quindi se potrò fare in avvenire — come io mi auguro — più libero da impegni di carattere pubblico, qualche cosa di più, mi permetterete di avvertirvi in modo che possiamo fare ancora insieme qualche cosa che non abbiamo potuto fare nel corso di questo anno.</p><p class="paragraph" data-counter="1462" id="p-1462">Jo ho cercato di stabilire un rapporto di confidenza e di amicizia con voi; non sono forse riuscito anche perché siete tutti molto impegnati perché i nuovi ordinamenti vi fanno avere un atteggiamento più vicino alla laurea di quanto avvenisse in passato, quindi siete presi da altre cose. Ma se anche io non ho potuto dimostrare sempre, come avrei voluto, dimostrare a tutti individualmente il mio apprezzamento, il mio rispetto, il mio affetto, la mia amicizia, io desidero dirvi, in questo momento, che questi sentimenti sono quelli che hanno dominato il corso di questa esperienza. Sono venuto sempre, anche in giorni assai pieni di cose però non solo per una lezione, ma per un incontro che mi ha fatto sentire vicino a persone amiche e spero che mi permetterete, quindi, di considerarvi tali anche per l’avvenire, quando andrete percorrendo le vie del mondo per realizzare le vostre aspirazioni, per le quali tutte io esprimo il più fervido augurio. Io mi ricorderò ancora; qualche volta in modo approssimativo, qualche volta in modo preciso, ma mi ricorderò ancora di coloro che hanno riempito un anno della mia vita.</p><p class="paragraph" data-counter="1463" id="p-1463">Allora: Alfonsi, Bianchi, Boschi [...]. Arrivederci. Grazie.</p><ol id="curatorNotes"><li about="https://w3id.org/moro/enoam/data/240001/v1/curatornote-1" id="curatornote-1" property="dcterms:creator" resource="#SofiaConfalonieri" typeof="fabio:Comment"> Il testo riproduce la trascrizione delle lezioni di Istituzioni di diritto e procedura penale tenute da Aldo Moro presso la Facoltà di Scienze Politiche dell’Università degli Studi di Roma nell’anno accademico 1975-76; per come raccolte e curate dal prof. Francesco Tritto nel volume «Aldo Moro Lezioni di Istituzioni di diritto e procedura penale tenute nella Facoltà di Scienze Politiche dell’Università degli Studi di Roma», edito nel 2005 da Cacucci Editore. Il volume cartaceo comprende altresì la Presentazione del prof. Giuliano Vassalli, i Ringraziamenti e l’Introduzione del prof. Francesco Tritto, nonché alcune fotografie di Aldo Moro e diverse “Appendici” –parti queste che non sono state riportate nella presente edizione digitale, dedicata esclusivamente agli scritti e agli interventi del prof. Aldo Moro. Nell’edizione on-line, inoltre, per ragioni di tipo tecnico, non sono state riportate le scritte, in caratteri ridotti ed in corsivo, collocate ai margini dei paragrafi delle Lezioni nell’edizione cartacea. Per il resto, l’edizione on-line riproduce in maniera fedele la trascrizione delle Lezioni nel volume menzionato, raccolte e curate dal prof. Francesco Tritto. Rispetto al metodo di tale raccolta e trascrizione, pertanto, si rinvia a quanto illustrato dal prof. Francesco Tritto nell’Introduzione al volume, richiamandosi in questa sede solo alcune notazioni fondamentali. Anzitutto, quanto alla sistematica e all’ordine di trattazione degli argomenti, il prof. Francesco Tritto ha ritenuto di seguire l’impostazione data dal prof. Aldo Moro nella trascrizione del <em>libretto delle lezioni</em>. «Tuttavia, poiché nel suddetto libretto si è soliti trascrivere il titolo generale dell’argomento trattato», il Prof. Francesca Tritto ha «ritenuto di dover procedere ad un ulteriore articolazione delle tematiche, avendo cura di seguire, per quanto possibile, i criteri metodologici e sistematici già adottati da Aldo Moro nell’intitolazione dei capitoli e dei paragrafi de procedere ad un’ulteriore articolazione delle tematiche, avendo cura di seguire, per quanto possibile, i criteri metodologici e sistematici già adottati da Aldo Moro nell’intitolazione dei capitoli e dei paragrafi delle altre Sue opere penalistiche. Il lavoro finale, suddiviso in quattro parti — <em>la pena, la norma penale, il reo, il reato</em> — consta di diciannove capitoli (alcuni dei quali ripartiti in sezioni), articolati in duecentocinquantasei paragrafi, numerati progressivamente (dal n. 1 al n. 256) al fine di consentire al lettore una più facile ed immediata individuazione dell’argomento che interessa. Anche questo fu un criterio seguito da Aldo Moro nella stesura delle Sue precedenti opere» (p. 48). Quanto al metodo utilizzato nella trascrizione delle Lezioni, inoltre, il prof. Francesco Tritto ha ritenuto opportuno trascrivere tra parentesi quadre alcuni avverbi ripetuti «anziché espungere dal testo i termini richiamati frequentemente» (p. 49); seguendo la stessa regola anche «per quello che attiene alle locuzioni o brevi frasi ripetute nel discorso orale dopo un inciso trascritto nel testo tra due trattini o virgole (si veda, ad esempio, il paragrafo 9 del capitolo I: “Quindi la pena è la pura e semplice — ed è già tanto — [la pura e semplice] limitazione della libertà personale”). Anche le parole che sono state talvolta aggiunte all’inizio di alcune lezioni, quando il nastro magnetico non aveva registrato la prima frase pronunciata dal Professore, sono state scritte [tra parentesi] e con caratteri di dimensioni [ridotte]» (<em>ibidem</em>). Quanto all’adozione delle lettere maiuscole, il prof. Francesco Tritto, «in linea generale», ha «preferito seguire, anche qui, il criterio già utilizzato dal Professore, sempre nelle Sue opere antecedenti (ad esempio: Stato Amministrazione, Stato Sovrano)» (<em>ibidem</em>). Allorquando non è stato possibile trascrivere una parola a causa di disturbi sonori, inoltre, in sostituzione della parola non trascritta, è stata riportata la seguente frase: <em>[...audio non chiaro, parola non trascrivibile</em>]. Al carattere corsivo è stato fatto ricorso «sia per richiamare l’attenzione su una categoria o istituto, sia per — anche qui — evidenziare una parola o frase particolarmente enfatizzata nel discorso orale» (p. 50) Da ultimo, si segnala che «l’inizio di ogni lezione è contrassegnato da un richiamo di nota a piè di pagina — apposto accanto al titolo del correlativo paragrafo — con l’indicazione della data e dell’argomento trattato (si veda, ad esempio il paragrafo 1 del capitolo I: 1. Premessa<sup>1</sup>. In nota<sup>1</sup> è riportato: Lezione del 12 gennaio 1976: <em>La natura della pena</em>)» (p. 52). <a href="#curatornote-ref-1">↑</a></li><li about="https://w3id.org/moro/enoam/data/240001/v1/curatornote-2" id="curatornote-2" property="dcterms:creator" resource="#SofiaConfalonieri" typeof="fabio:Comment"> Nel testo originario “un”. <a href="#curatornote-ref-2">↑</a></li><li about="https://w3id.org/moro/enoam/data/240001/v1/curatornote-3" id="curatornote-3" property="dcterms:creator" resource="#SofiaConfalonieri" typeof="fabio:Comment"> Nel testo originario “un”. <a href="#curatornote-ref-3">↑</a></li><li about="https://w3id.org/moro/enoam/data/240001/v1/curatornote-4" id="curatornote-4" property="dcterms:creator" resource="#SofiaConfalonieri" typeof="fabio:Comment"> Nel testo originario “Nella”. <a href="#curatornote-ref-4">↑</a></li><li about="https://w3id.org/moro/enoam/data/240001/v1/curatornote-5" id="curatornote-5" property="dcterms:creator" resource="#SofiaConfalonieri" typeof="fabio:Comment"> Nel testo originale “soggetti”. <a href="#curatornote-ref-5">↑</a></li><li about="https://w3id.org/moro/enoam/data/240001/v1/curatornote-6" id="curatornote-6" property="dcterms:creator" resource="#SofiaConfalonieri" typeof="fabio:Comment"> Nel testo originario “scelta”. <a href="#curatornote-ref-6">↑</a></li><li about="https://w3id.org/moro/enoam/data/240001/v1/curatornote-7" id="curatornote-7" property="dcterms:creator" resource="#SofiaConfalonieri" typeof="fabio:Comment"> Nel testo originario “scelta”. <a href="#curatornote-ref-7">↑</a></li><li about="https://w3id.org/moro/enoam/data/240001/v1/curatornote-8" id="curatornote-8" property="dcterms:creator" resource="#SofiaConfalonieri" typeof="fabio:Comment"> Nel testo originario “destinari”. <a href="#curatornote-ref-8">↑</a></li><li about="https://w3id.org/moro/enoam/data/240001/v1/curatornote-9" id="curatornote-9" property="dcterms:creator" resource="#SofiaConfalonieri" typeof="fabio:Comment"> Nel testo originario “della”. <a href="#curatornote-ref-9">↑</a></li><li about="https://w3id.org/moro/enoam/data/240001/v1/curatornote-10" id="curatornote-10" property="dcterms:creator" resource="#SofiaConfalonieri" typeof="fabio:Comment"> Nel testo originario “una”. <a href="#curatornote-ref-10">↑</a></li><li about="https://w3id.org/moro/enoam/data/240001/v1/curatornote-11" id="curatornote-11" property="dcterms:creator" resource="#SofiaConfalonieri" typeof="fabio:Comment"> Nel testo originario “della”. <a href="#curatornote-ref-11">↑</a></li></ol>
<ol id="moroNotes" type="I">
<li about="https://w3id.org/moro/enoam/data/240001/v1/moronote-1" id="moronote-1" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Lezione del 12 gennaio 1976: La natura della pena. <a href="#moronote-ref-1">↑</a>
</li>
<li about="https://w3id.org/moro/enoam/data/240001/v1/moronote-2" id="moronote-2" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Il Professor Moro adoperava, giustamente, ancora l’espressione “manicomio” che fu sostituita con la locuzione <em>ospedali psichiatrici giudiziari</em> (artt. 148 e 222 c. p.) per effetto dell’art. 62 della 1. 26 luglio 1975, n. 354, ma pubblicata solo nell’anno successivo, nel supplemento ordinario della G.U. del 9 agosto 1976 n. 212. <a href="#moronote-ref-2">↑</a>
</li>
<li about="https://w3id.org/moro/enoam/data/240001/v1/moronote-3" id="moronote-3" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Lezione del 13 gennaio 1976: La funzione della pena. <a href="#moronote-ref-3">↑</a>
</li>
<li about="https://w3id.org/moro/enoam/data/240001/v1/moronote-4" id="moronote-4" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Probabilmente, in luogo della frase: “un atto di cancellazione del bene”, il Professore Moro intendeva parlare della retribuzione come “atto di cancellazione del male”. <a href="#moronote-ref-4">↑</a>
</li>
<li about="https://w3id.org/moro/enoam/data/240001/v1/moronote-5" id="moronote-5" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Lezione del 16 gennaio 1976: Prevenzione speciale e prevenzione generale. <a href="#moronote-ref-5">↑</a>
</li>
<li about="https://w3id.org/moro/enoam/data/240001/v1/moronote-6" id="moronote-6" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Lezione del 19 gennaio 1976: Pericolosità criminale e misure di sicurezza. <a href="#moronote-ref-6">↑</a>
</li>
<li about="https://w3id.org/moro/enoam/data/240001/v1/moronote-7" id="moronote-7" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Lezione del 20 gennaio 1976: Pena e sanzione civile. <a href="#moronote-ref-7">↑</a>
</li>
<li about="https://w3id.org/moro/enoam/data/240001/v1/moronote-8" id="moronote-8" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Lezione del 23 gennaio 1976: Pena e sanzione disciplinare. <a href="#moronote-ref-8">↑</a>
</li>
<li about="https://w3id.org/moro/enoam/data/240001/v1/moronote-9" id="moronote-9" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Lezione del 27 gennaio 1976: <em>Sul carattere sanzionatorio del diritto penale. Critiche e rilievi</em>. <a href="#moronote-ref-9">↑</a>
</li>
<li about="https://w3id.org/moro/enoam/data/240001/v1/moronote-10" id="moronote-10" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Lezione del 30 gennaio 1976: <em>La norma penale. Princìpi generali</em>. <a href="#moronote-ref-10">↑</a>
</li>
<li about="https://w3id.org/moro/enoam/data/240001/v1/moronote-11" id="moronote-11" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Lezione del 2 febbraio 1976: <em>I due momenti della norma penale</em>. <a href="#moronote-ref-11">↑</a>
</li>
<li about="https://w3id.org/moro/enoam/data/240001/v1/moronote-12" id="moronote-12" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Lezione del 3 febbraio 1976: <em>I rapporti tra i due momenti della norma penale. Precetto e sanzione.</em> <a href="#moronote-ref-12">↑</a>
</li>
<li about="https://w3id.org/moro/enoam/data/240001/v1/moronote-13" id="moronote-13" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Lezione del 6 febbraio 1976: <em>Interesse e bene giuridico</em>. <a href="#moronote-ref-13">↑</a>
</li>
<li about="https://w3id.org/moro/enoam/data/240001/v1/moronote-14" id="moronote-14" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Lezione del 10 febbraio 1976: <em>Interesse e bene giuridico nel diritto penale</em>. <a href="#moronote-ref-14">↑</a>
</li>
<li about="https://w3id.org/moro/enoam/data/240001/v1/moronote-15" id="moronote-15" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Lezione del 16 febbraio 1976: <em>La subiettivazione del diritto</em>. <a href="#moronote-ref-15">↑</a>
</li>
<li about="https://w3id.org/moro/enoam/data/240001/v1/moronote-16" id="moronote-16" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Lezione del 17 febbraio 1976: <em>La subiettivazione del diritto penale nella prima fase della norma</em>. <a href="#moronote-ref-16">↑</a>
</li>
<li about="https://w3id.org/moro/enoam/data/240001/v1/moronote-17" id="moronote-17" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Lezione del 23 febbraio 1976: <em>La subiettivazione della norma penale nella seconda fase</em>. <a href="#moronote-ref-17">↑</a>
</li>
<li about="https://w3id.org/moro/enoam/data/240001/v1/moronote-18" id="moronote-18" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Lezione del 27 febbraio 1976:<em> Diritto alla punizione e potere giuridico penale</em>. <a href="#moronote-ref-18">↑</a>
</li>
<li about="https://w3id.org/moro/enoam/data/240001/v1/moronote-19" id="moronote-19" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Lezione del 3 marzo 1976: <em>La pena come soggezione giuridica.</em> <a href="#moronote-ref-19">↑</a>
</li>
<li about="https://w3id.org/moro/enoam/data/240001/v1/moronote-20" id="moronote-20" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Lezione del 5 marzo 1976: <em>Interpretazione e applicazione della norma penale.</em> <a href="#moronote-ref-20">↑</a>
</li>
<li about="https://w3id.org/moro/enoam/data/240001/v1/moronote-21" id="moronote-21" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Lezione dell’8 marzo 1976: <em>Legislatore e giudice.</em> <a href="#moronote-ref-21">↑</a>
</li>
<li about="https://w3id.org/moro/enoam/data/240001/v1/moronote-22" id="moronote-22" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Lezione del 9 marzo 1976: <em>Carattere teleologico della interpretazione.</em> <a href="#moronote-ref-22">↑</a>
</li>
<li about="https://w3id.org/moro/enoam/data/240001/v1/moronote-23" id="moronote-23" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Lezione del 12 marzo 1976: <em>Interpretazione storica e sistematica.</em> <a href="#moronote-ref-23">↑</a>
</li>
<li about="https://w3id.org/moro/enoam/data/240001/v1/moronote-24" id="moronote-24" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Lezione del 15 marzo 1976: <em>Interpretazione analogica.</em> <a href="#moronote-ref-24">↑</a>
</li>
<li about="https://w3id.org/moro/enoam/data/240001/v1/moronote-25" id="moronote-25" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Lezione del 16 marzo 1976: <em>La giurisdizione</em>. <a href="#moronote-ref-25">↑</a>
</li>
<li about="https://w3id.org/moro/enoam/data/240001/v1/moronote-26" id="moronote-26" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Lezione del 22 marzo 1976: <em>Interpretazione ed uguaglianza del diritto.</em> <a href="#moronote-ref-26">↑</a>
</li>
<li about="https://w3id.org/moro/enoam/data/240001/v1/moronote-27" id="moronote-27" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Lezione del 23 marzo 1976: <em>La giurisprudenza della Cassazione.</em> <a href="#moronote-ref-27">↑</a>
</li>
<li about="https://w3id.org/moro/enoam/data/240001/v1/moronote-28" id="moronote-28" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Lezione del 26 marzo 1976: <em>Il soggetto nel sistema del diritto.</em> <a href="#moronote-ref-28">↑</a>
</li>
<li about="https://w3id.org/moro/enoam/data/240001/v1/moronote-29" id="moronote-29" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Lezione del 29 marzo 1976: <em>Capacità giuridica e capacità di agire.</em> <a href="#moronote-ref-29">↑</a>
</li>
<li about="https://w3id.org/moro/enoam/data/240001/v1/moronote-30" id="moronote-30" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Lezione del 30 marzo 1976: <em>L’imputabilità in diritto penale.</em> <a href="#moronote-ref-30">↑</a>
</li>
<li about="https://w3id.org/moro/enoam/data/240001/v1/moronote-31" id="moronote-31" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Lezione del 31 marzo 1976: <em>La minore età.</em> <a href="#moronote-ref-31">↑</a>
</li>
<li about="https://w3id.org/moro/enoam/data/240001/v1/moronote-32" id="moronote-32" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Lezione del 5 aprile 1976: <em>Infermità di mente.</em> <a href="#moronote-ref-32">↑</a>
</li>
<li about="https://w3id.org/moro/enoam/data/240001/v1/moronote-33" id="moronote-33" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Lezione del 6 aprile 1976: <em>Seminfermità di mente. Sordomutismo.</em> <a href="#moronote-ref-33">↑</a>
</li>
<li about="https://w3id.org/moro/enoam/data/240001/v1/moronote-34" id="moronote-34" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Dall’ascolto del disco potrebbero risultare poco comprensibili le cose dette dal Professore Moro al termine della lezione. Ecco il chiarimento di quando accaduto. Nel corridoio della Facoltà, qualcuno parlava al megafono — si trattava dell’annuncio di una manifestazione del movimento femminista — rendendo difficoltoso l’ascolto della lezione. Il Professore, ultimato l'argomento che stava trattando, domandò agli studenti ragguagli in merito al predetto annuncio. Ecco il breve resoconto del dialogo: M.: “<em>Che cosa stavano dicendo? ...Non avete capito neppure voi? Però Tritto è uscito e ha messo a posto tutto</em>”. E poi, rivolgendosi a me: “<em>Le hai fatte tacere?</em>” — T.: “<em>Non sono uscito per questo</em>”. M.: “<em>Sei uscito per altro. Eppure l’effetto è stato un momentaneo silenzio, e quindi io mi congratulo con te</em>”. In effetti ero uscito dall’aula per invitare garbatamente i manifestanti a ridurre il tono della voce, cosa che avvenne immediatamente e che, naturalmente, non poteva sfuggire all’attenzione del Professore, nonostante il mio tentativo di mal riuscito riserbo<em>.</em> <a href="#moronote-ref-34">↑</a>
</li>
<li about="https://w3id.org/moro/enoam/data/240001/v1/moronote-35" id="moronote-35" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Lezione del 9 aprile 1976: <em>Stati emotivi e passionali. L’ubriachezza in generale.</em> <a href="#moronote-ref-35">↑</a>
</li>
<li about="https://w3id.org/moro/enoam/data/240001/v1/moronote-36" id="moronote-36" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Lezione del 12 aprile 1976: <em>L’ubriachezza accidentale e preordinata.</em> <a href="#moronote-ref-36">↑</a>
</li>
<li about="https://w3id.org/moro/enoam/data/240001/v1/moronote-37" id="moronote-37" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Lezione del 13 aprile 1976: <em>Ubriachezza volontaria. Sistemazione giuridica.</em> <a href="#moronote-ref-37">↑</a>
</li>
<li about="https://w3id.org/moro/enoam/data/240001/v1/moronote-38" id="moronote-38" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Lezione del 23 aprile 1976: <em>Capacità a delinquere.</em> <a href="#moronote-ref-38">↑</a>
</li>
<li about="https://w3id.org/moro/enoam/data/240001/v1/moronote-39" id="moronote-39" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Lezione del 26 aprile 1976: <em>I reati propri.</em> <a href="#moronote-ref-39">↑</a>
</li>
<li about="https://w3id.org/moro/enoam/data/240001/v1/moronote-40" id="moronote-40" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Lezione del 27 aprile 1976: <em>La recidiva.</em> <a href="#moronote-ref-40">↑</a>
</li>
<li about="https://w3id.org/moro/enoam/data/240001/v1/moronote-41" id="moronote-41" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Lezione del 28 aprile 1976: <em>Ancora della recidiva.</em> <a href="#moronote-ref-41">↑</a>
</li>
<li about="https://w3id.org/moro/enoam/data/240001/v1/moronote-42" id="moronote-42" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
Lezione del 3 maggio 1976: <em>Abitualità, professionalità e tendenza a delinquere.</em> <a href="#moronote-ref-42">↑</a>
</li>
<li about="https://w3id.org/moro/enoam/data/240001/v1/moronote-43" id="moronote-43" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Lezione del 4 maggio 1976: <em>Definizione del reato.</em> <a href="#moronote-ref-43">↑</a>
</li>
<li about="https://w3id.org/moro/enoam/data/240001/v1/moronote-44" id="moronote-44" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Lezione del 7 maggio 1976: <em>Il fatto tipico.</em> <a href="#moronote-ref-44">↑</a>
</li>
<li about="https://w3id.org/moro/enoam/data/240001/v1/moronote-45" id="moronote-45" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Lezione del 10 maggio 1976: <em>L’azione e l’evento.</em> <a href="#moronote-ref-45">↑</a>
</li>
<li about="https://w3id.org/moro/enoam/data/240001/v1/moronote-46" id="moronote-46" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Lezione dell’11 maggio 1976: <em>L’omissione. Il rapporto di causalità materiale.</em> <a href="#moronote-ref-46">↑</a>
</li>
<li about="https://w3id.org/moro/enoam/data/240001/v1/moronote-47" id="moronote-47" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Lezione del 14 maggio 1976: <em>L’antigiuridicità oggettiva.</em> <a href="#moronote-ref-47">↑</a>
</li>
<li about="https://w3id.org/moro/enoam/data/240001/v1/moronote-48" id="moronote-48" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Lezione del 17 maggio 1976: <em>Esercizio del diritto, adempimento del dovere, consenso.</em> <a href="#moronote-ref-48">↑</a>
</li>
<li about="https://w3id.org/moro/enoam/data/240001/v1/moronote-49" id="moronote-49" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Lezione del 18 maggio 1976: <em>Legittima difesa e stato di necessità.</em> <a href="#moronote-ref-49">↑</a>
</li>
<li about="https://w3id.org/moro/enoam/data/240001/v1/moronote-50" id="moronote-50" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Lezione del 21 maggio 1976: <em>Il dolo</em>. <a href="#moronote-ref-50">↑</a>
</li>
<li about="https://w3id.org/moro/enoam/data/240001/v1/moronote-51" id="moronote-51" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Lezione del 24 maggio 1976: <em>La colpa. La preterintenzione</em>. <a href="#moronote-ref-51">↑</a>
</li>
<li about="https://w3id.org/moro/enoam/data/240001/v1/moronote-52" id="moronote-52" property="dcterms:creator" resource="https://w3id.org/moro/enoam/data/aldo-moro" typeof="fabio:Comment">
 Lezione del 25 maggio 1976: <em>Il tentativo.</em> <a href="#moronote-ref-52">↑</a>
</li>
</ol>
</body></html>
