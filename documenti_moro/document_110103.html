<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.1.0.103" name="dcterms.relation"/><meta content="10.48678/unibo/aldomoro1.1.0.103" name="dcterms.identifier"/><meta content="Moro, Aldo, Umanità, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 1, Gli anni giovanili (1932-1946), a cura di Gaetano Crociata e Paolo Trionfini, edizione e nota storico-critica di Tiziano Torresi, Bologna, Università di Bologna, 2021. DOI: https://doi.org/10.48678/unibo/aldomoro1.1.0.103." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Gli anni giovanili (1932-1946), 2021" name="description"/><title>Umanità</title>
<div id="mentionMeta"><meta about="https://w3id.org/moro/enoam/data/partito-politico" typeof="foaf:Organization"/><meta about="https://w3id.org/moro/enoam/data/partito-politico" content="Partito politico" property="rdfs:label"/><meta about="https://w3id.org/moro/enoam/data/partito-politico" property="owl:sameAs" resource="http://www.wikidata.org/entity/Q7278"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>Umanità</h1><p class="paragraph" data-counter="1" id="p-1">Noi viviamo in un mondo che ha visto tragicamente accumularsi rovine su rovine e quasi tramontare, esaurita in una lotta fratricida, la civiltà di cui andava orgoglioso; eppure nutriamo ancora, nel fondo scuro del nostro cuore, la vecchia amarezza.</p><p class="paragraph" data-counter="2" id="p-2">Condannati dall’odio in cui siamo vissuti sinora, superbamente, assurdamente inumani, noi, eredi della miseria che l’odio porta con sé, andiamo ripercorrendo le strade di ieri e dimentichiamo l’abisso che sta in fondo ad esse; l’abisso dal quale non siamo usciti ancora del tutto, per inebriarci della luce della verità.</p><p class="paragraph" data-counter="3" id="p-3">Il dramma non è finito e noi ne sentiamo vive ancora le piaghe doloranti in noi e in tutti, in questa umanità provata e pur follemente ferma nel suo errore. Ci siamo appena accorti di aver lavorato finora contro di noi, contro la vita, di avere offeso di questa il supremo diritto di essere e di essere buona, e già riprendiamo lo stesso cammino che ci ha fatto soffrire tutto il dolore. </p><p class="paragraph" data-counter="4" id="p-4">Noi non conosciamo, purtroppo, le vie della pace. Abbiamo smarrito il senso della nostra umanità. Nulla più sappiamo dell’impegno che essa comporta, dello sforzo volenteroso che richiede, delle stupende promesse in essa racchiuse e che sono costantemente adempiute per chi abbia il coraggio di vivere.</p><p class="paragraph" data-counter="5" id="p-5">Noi possiamo bene giustificare questa nuova nostra malvagità, questa inerzia riprovevole, questa attesa senza speranza, con la stanchezza che dura in noi da tanto tempo e si aggrava ogni giorno: stanchezza per troppo male visto e vissuto, per troppo dolore sofferto. Ma non siamo, con questa giustificazione, pienamente sinceri con noi stessi e con Dio; di quella chiarezza, dura e coraggiosa fino all’esasperazione, che almeno nei momenti supremi, alle svolte decisive del corso della storia (e questa è una svolta decisiva) confessa la colpa, per creare, nel dolore e nell’amore, la possibilità di un domani più buono.</p><p class="paragraph" data-counter="6" id="p-6">Dobbiamo essere finalmente coraggiosi e sinceri, sino a farci male, se sia necessario. Ne va della nostra rinascita, della stessa possibilità di tornare ad essere uomini e ad incontrarci così ancora in una umanità pacificata. Noi abbiamo delle responsabilità per quello che è stato.</p><p class="paragraph" data-counter="7" id="p-7">Il nostro non fu un corso fatale di eventi; noi abbiamo composto e smosso, senza sapere, la valanga che ci ha travolti. Noi abbiamo voluto. E questa storia, che pare intessersi, nel suo disegno strano e cattivo, di volontà indomabili operanti fuori e contro di noi, comprende pure, e ne è determinata, il nostro volere fiacco, ridotto quasi inerte talvolta, la nostra fede fievole, il nostro poco amore.</p><p class="paragraph" data-counter="8" id="p-8">Riconosciamo, ora che tutto può cambiare, che tutto deve cambiare, se si vuole salva questa povera vita deformata, riconosciamo di non aver assolto il compito che ci era stato commesso; di non aver voluto, di non aver creduto, di non aver amato, quand’era tempo di azione, di fede e di amore. Ci siamo travolti da noi stessi; nessuno è stato più forte di noi. Ci ha vinto la nostra debolezza.</p><p class="paragraph" data-counter="9" id="p-9">Ora questo tempo ritorna per la straordinaria forza di recupero della vita, che un Dio pieno di amore offre agli uomini ancora, provata e pur intatta, stanca e pur ricca di una giovinezza eterna, perché gli uomini tornino ad essere uomini.</p><p class="paragraph" data-counter="10" id="p-10">Ci è data una nuova possibilità e potrebbe essere l’ultima, perché Egli viene nell’ora che nessuno conosce ed attende di trovare uomini vigilanti. Ci è dato ora di risorgere con uno scatto così netto e vivo verso la meta, che questa non sembri più una vecchia meta troppe volte smarrita, ma un ideale nuovo e puro per una umanità giovane e pura. Tutto è avere coraggio, quanto basti per operare fortemente; tutto è affidarsi, accettando di fare la prova suprema del sacrificio che il bene richiede, senza vedere con perfetta chiarezza che cosa è al di là del nostro coraggio operante. La meta, una volta raggiunta, dissiperà essa il buio, rischiarando uno splendido destino per l’umanità coraggiosa nell’amore.</p><p class="paragraph" data-counter="11" id="p-11">Questa è la via della pace. Un amore operoso nella sua assoluta semplicità, il quale rompa con impeto incontenibile i confini dei cuori chiusi nell’amarezza del disappunto e dello scontento; i confini implacabili delle caste, dei <span about="https://w3id.org/moro/enoam/data/110103/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/partito-politico" typeof="deo:Reference">partiti</span>, delle classi, delle razze, delle nazioni, delle ideologie e delle fedi e restituisca l’uomo purificato a se stesso ed alla umanità. Quando, anche solo per un istante, questo soffio vivificatore sia passato decisivo per il mondo disorientato, potranno formulare le clausole dei trattati di pace. Non prima. Altrimenti il lavoro sapiente degli accorgimenti politici e le istituzioni e le leggi e tutto questo ansioso costruire strumenti nuovi e più adatti per un mondo migliore saranno solo un tragico gioco che illude, mentre prepara, nella nuova inerzia cattiva degli uomini, l’altra lotta fatale, che raccolga in sé e conduca ad una espressione esasperata le mille piccole esperienze della nostra vita quotidiana.</p><p class="paragraph" data-counter="12" id="p-12">Per questo, contro la tentazione, al di fuori e al di sopra di ogni conflitto, la perenne realtà del Cristianesimo ci sollecita oggi a ritornare in noi stessi, per interrogare Dio.</p><p>Aldo Moro</p></body></html>