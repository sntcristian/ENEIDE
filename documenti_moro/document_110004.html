<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.1.0.004" name="dcterms.relation"/><meta content="10.48678/unibo/aldomoro1.1.0.004" name="dcterms.identifier"/><meta content="Moro, Aldo, I lavori del Convegno di Reggio. Diritto, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 1, Gli anni giovanili (1932-1946), a cura di Gaetano Crociata e Paolo Trionfini, edizione e nota storico-critica di Tiziano Torresi, Bologna, Università di Bologna, 2021. DOI: https://doi.org/10.48678/unibo/aldomoro1.1.0.004." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Gli anni giovanili (1932-1946), 2021" name="description"/><title>I lavori del Convegno di Reggio. Diritto</title>
<div id="mentionMeta"><meta about="https://w3id.org/moro/enoam/data/tommaso-d-aquino" typeof="foaf:Person"/><meta about="https://w3id.org/moro/enoam/data/tommaso-d-aquino" content="Tommaso d'Aquino" property="rdfs:label"/><meta about="https://w3id.org/moro/enoam/data/tommaso-d-aquino" property="owl:sameAs" resource="http://www.wikidata.org/entity/Q9438"/><meta about="https://w3id.org/moro/enoam/data/tommaso-d-aquino" content="Tommaso d'Aquino, santo" property="skos:prefLabel"/></div>

<div id="footnoteMeta"><meta about="https://w3id.org/moro/enoam/data/tiziano-torresi" typeof="foaf:Person"/><meta about="https://w3id.org/moro/enoam/data/tiziano-torresi" content="Tiziano Torresi" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>I lavori del Convegno di Reggio. Diritto</h1><p class="paragraph" data-counter="1" id="p-1">Premessa la necessità di superare la nozione dell’illecito posta soltanto sulla base del diritto positivo, il relatore porta l’indagine sulla natura del primo in quanto norma regolatrice e sui suoi rapporti con la morale, nell’intento di determinare il contenuto sostanziale dell’illecito. Esaminate nelle grandi linee le teorie del c.d. minimo etico e quelle negatrici di ogni rilevanza morale nel campo giuridico, il rel. ritiene con <span about="https://w3id.org/moro/enoam/data/110004/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/tommaso-d-aquino" typeof="deo:Reference">S. Tommaso</span><sup><a href="#curatornote-1" id="curatornote-ref-1">[1]</a></sup> che il diritto abbia un fondamento morale ed operi nel campo dell’etica mediante una duplice forma di specificazione che dà luogo al diritto positivo e quello delle genti. Vi sono perciò dei precetti giuridici che non sono anche morali, ma in quanto essi servono alle esigenze di un ordinamento etico quale quello giuridico divengono essi stessi morali. Criterio delimitativo della realizzazione della morale per opera del diritto non può che essere quello della esigenza di conservazione e di sviluppo dell’aggregato sociale inteso questo però come condizione naturale per il raggiungimento del fine specifico del perfezionamento della persona morale. L’illecito si può quindi definire sulla base di elementi concettualmente separabili: una obiettività materiale, espressiva del fatto materiale e dell’evento, ciò che implica la esteriorità, anzi la socialità del rapporto regolato dal diritto, una obiettività etico-giuridica data dal rapporto di contraddizione con la norma; una specificità di momento soggettivo interno, cioè la conoscenza e volontà libera dell’agente. Circa i rapporti tra la rilevanza morale e quella giuridica dell’azione si osserva che quest’ultima riassorbe quella nel momento della legge formulata; invece essa resta rilevante in sede di determinazione concreta della norma di interpretazione della norma stessa, di critica del diritto positivo vigente. Definito l’illecito sulla base di tali elementi, si parla della liceità giuridica penale, per la cui determinazione non si ritiene usufruibile altro criterio fuori di quello negativo. Liceità penale normale è la sfera lasciata libera dalla previsione legislativa e si atteggia come un diritto soggettivo di libertà. Quindi sfera libera ma giuridicamente rilevante. Liceità penale eccezionale si ha quando sorge conflitto di norme di cui l’una contempli il fatto come illecito, mentre l’altra lo imponga come dovere e lo permetta come esercizio di un diritto. Conflitti di norme, quindi, nel lato formale e nel lato sostanziale, conflitto di esigenze ugualmente tutelabili in astratto, perché si sacrifica quella meno rilevante per inattualità e minore intrinseca importanza.</p><ol id="curatorNotes"><li about="https://w3id.org/moro/enoam/data/110004/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/tiziano-torresi" typeof="fabio:Comment"> Tommaso d’Aquino (1225-1274), santo e filosofo italiano.  <a href="#curatornote-ref-1">↑</a></li></ol></body></html>