<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.1.128" name="dcterms.relation"/><meta content="10.48678/unibo/aldomoro1.4.1.128" name="dcterms.identifier"/><meta content="Moro, Aldo, [Brindisi in onore del ministro degli Esteri sovietico Gromyko], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Al ministero degli Esteri e all’opposizione nel partito (giugno 1968 – maggio 1973), a cura di Guido Formigoni e Agostino Giovagnoli, edizione e nota storico-critica di Enrico Palumbo, Bologna, Università di Bologna, 2021. DOI: https://doi.org/10.48678/unibo/aldomoro1.4.1.128." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Al ministero degli Esteri e all’opposizione nel partito (giugno 1968 – maggio 1973), 2021" name="description"/><title>[Brindisi in onore del ministro degli Esteri sovietico Gromyko]</title>
<div id="mentionMeta"><meta about="https://w3id.org/moro/enoam/data/andrej-andreevic-gromyko" typeof="foaf:Person"/><meta about="https://w3id.org/moro/enoam/data/andrej-andreevic-gromyko" content="Andrej Andreevič Gromyko" property="rdfs:label"/><meta about="https://w3id.org/moro/enoam/data/andrej-andreevic-gromyko" property="owl:sameAs" resource="http://www.wikidata.org/entity/Q184267"/><meta about="https://w3id.org/moro/enoam/data/andrej-andreevic-gromyko" content="Gromyko, Andrej Andreevič" property="skos:prefLabel"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/unione-sovietica" typeof="dcterms:Location"/><meta about="https://w3id.org/moro/enoam/data/unione-sovietica" content="Unione Sovietica" property="rdfs:label"/><meta about="https://w3id.org/moro/enoam/data/unione-sovietica" property="owl:sameAs" resource="http://www.wikidata.org/entity/Q15180"/><meta about="https://w3id.org/moro/enoam/data/mar-mediterraneo" typeof="dcterms:Location"/><meta about="https://w3id.org/moro/enoam/data/mar-mediterraneo" content="Mediterraneo" property="rdfs:label"/><meta about="https://w3id.org/moro/enoam/data/mar-mediterraneo" property="owl:sameAs" resource="http://www.wikidata.org/entity/Q4918"/><meta about="https://w3id.org/moro/enoam/data/europa" typeof="dcterms:Location"/><meta about="https://w3id.org/moro/enoam/data/europa" content="Europa" property="rdfs:label"/><meta about="https://w3id.org/moro/enoam/data/europa" property="owl:sameAs" resource="http://www.wikidata.org/entity/Q46"/><meta about="https://w3id.org/moro/enoam/data/organizzazione-delle-nazioni-unite" typeof="foaf:Organization"/><meta about="https://w3id.org/moro/enoam/data/organizzazione-delle-nazioni-unite" content="Nazioni Unite" property="rdfs:label"/><meta about="https://w3id.org/moro/enoam/data/organizzazione-delle-nazioni-unite" property="owl:sameAs" resource="http://www.wikidata.org/entity/Q1065"/><meta about="https://w3id.org/moro/enoam/data/togliatti" typeof="dcterms:Location"/><meta about="https://w3id.org/moro/enoam/data/togliatti" content="Togliatti" property="rdfs:label"/><meta about="https://w3id.org/moro/enoam/data/togliatti" property="owl:sameAs" resource="http://www.wikidata.org/entity/Q1341"/><meta about="https://w3id.org/moro/enoam/data/san-pietroburgo" typeof="dcterms:Location"/><meta about="https://w3id.org/moro/enoam/data/san-pietroburgo" content="Leningrado" property="rdfs:label"/><meta about="https://w3id.org/moro/enoam/data/san-pietroburgo" content="http://www.wikidata.org/entity/Q27899309" property="owl:sameAs" resource="http://www.wikidata.org/entity/Q656"/></div>

<div id="footnoteMeta"><meta about="https://w3id.org/moro/enoam/data/enrico-palumbo" typeof="foaf:Person"/><meta about="https://w3id.org/moro/enoam/data/enrico-palumbo" content="Enrico Palumbo" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>[Brindisi in onore del ministro degli Esteri sovietico Gromyko]</h1><p>Signor <span about="https://w3id.org/moro/enoam/data/141128/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/andrej-andreevic-gromyko" typeof="deo:Reference">Ministro</span><sup><a href="#curatornote-1" id="curatornote-ref-1">[1]</a></sup>,</p><p class="paragraph" data-counter="1" id="p-1">mi è gradito rinnovarLe, anche a nome del Governo italiano, il più cordiale saluto e l’espressione della nostra sincera soddisfazione per questa Sua seconda visita ufficiale in <span about="https://w3id.org/moro/enoam/data/141128/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/italia" typeof="deo:Reference">Italia</span><sup><a href="#curatornote-2" id="curatornote-ref-2">[2]</a></sup>.</p><p class="paragraph" data-counter="2" id="p-2">Essa non è solo testimonianza dell’impegno che il Suo Governo pone nell’approfondire il dialogo sui difficili temi della convivenza internazionale, ma anche riconoscimento del contributo costruttivo che dà il Governo italiano, al fine di promuovere ampie ed utili intese tra i due popoli. Il popolo italiano nutre amichevoli sentimenti nei confronti del popolo russo ed ha grande rispetto per il Suo Paese, sul quale, per la sua potenza ed il suo prestigio, ricadono particolari responsabilità per il mantenimento ed il consolidamento della pace. Noi non dubitiamo che questo sia il nobile obiettivo che il Suo Governo persegue.</p><p class="paragraph" data-counter="3" id="p-3">L’<span about="https://w3id.org/moro/enoam/data/141128/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, per parte sua, desidera ardentemente la pace e questo supremo valore si sforza di affermare, sulla base del rispetto reciproco, della mutua fiducia e della feconda collaborazione tra i popoli. Si tratta perciò di eliminare le barriere che ancora si oppongono all’emergere di una comunità internazionale veramente libera, giusta e sicura. Si tratta di sciogliere i nodi dei gravi problemi ancora insoluti e sostituire alla pace precaria fondata sull’equilibrio delle forze una pace stabile basata sul consenso e la fiducia. È un grande compito che sta dinanzi a noi. Ad un processo così importante, di cui si intravedono già taluni significativi segni in diversi settori, tutti i Paesi possono e debbono concorrere. L’<span about="https://w3id.org/moro/enoam/data/141128/v1/mention-8" class="mention place" id="mention-8" property="dcterms:references" resource="https://w3id.org/moro/enoam/data/unione-sovietica" typeof="deo:Reference">Unione Sovietica</span> e l’<span about="https://w3id.org/moro/enoam/data/141128/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, ciascuna secondo le proprie possibilità e le proprie forze, vi contribuiranno certamente in modo efficace mediante un forte impegno. La diversità delle forme di reggimento politico e di sistema sociale nei nostri due Paesi e l’appartenenza a diversi schieramenti non impediscono questo confronto, porti esso pure talvolta a differenti giudizi, né distoglierà dal mettere in comune i nostri sforzi per servire la causa della pace.</p><p class="paragraph" data-counter="4" id="p-4">È utile, a tal fine, informarsi reciprocamente con franchezza ed amicizia e valutare insieme le situazioni, specie quelle di pericolosa tensione. È quel che faremo in questi giorni. Parleremo così del tema della cooperazione in <span about="https://w3id.org/moro/enoam/data/141128/v1/mention-16" class="mention place" id="mention-16" property="dcterms:references" resource="https://w3id.org/moro/enoam/data/europa" typeof="deo:Reference">Europa</span>, consapevoli dell’importanza dell’iniziativa di una conferenza, che il nostro impegno può avvicinare e rendere seria e feconda<sup><a href="#curatornote-3" id="curatornote-ref-3">[3]</a></sup>. Parleremo del <span about="https://w3id.org/moro/enoam/data/141128/v1/mention-14" class="mention place" id="mention-14" property="dcterms:references" resource="https://w3id.org/moro/enoam/data/mar-mediterraneo" typeof="deo:Reference">Mediterraneo</span>, dove il prevalere dei principi di pace, sicurezza e giustizia può garantire un degno avvenire alle popolazioni della regione. Vogliamo che questo mare – invece che essere un’area di competizione e di confronto armato tra le potenze – riprenda e conservi la naturale funzione, che già ebbe fin dai tempi dell’antichità, e cioè facilitare le comunicazioni e gli scambi ed unire tre continenti. L’eliminazione dei focolai di guerra e delle tensioni, che si manifestano nel <span about="https://w3id.org/moro/enoam/data/141128/v1/mention-15" class="mention place" id="mention-15" property="dcterms:references" resource="https://w3id.org/moro/enoam/data/mar-mediterraneo" typeof="deo:Reference">Mediterraneo</span> e nelle zone ad esso geograficamente contigue, ed il raggiungimento in essi di uno stabile equilibrio costituiscono dunque un compito urgente, al quale, nell’ambito delle proprie possibilità, non ci si può sottrarre.</p><p class="paragraph" data-counter="5" id="p-5">Siamo ben consapevoli, naturalmente, che la pace e la sicurezza non possono essere conquistate eludendo i problemi, i quali vanno affrontati attraverso processi negoziali. Questi ultimi si rivelano talvolta complessi e difficili. Ma quanto più arduo è il compito, tanto più vigile deve essere il nostro senso di responsabilità. Abbiamo in questo spirito salutato con soddisfazione l’esito della trattativa tedesco-sovietica sfociata nell’accordo sottoscritto il 12 agosto scorso<sup><a href="#curatornote-4" id="curatornote-ref-4">[4]</a></sup>, e confidiamo vivamente che possano concludersi con esito ugualmente positivo gli altri negoziati già in corso, o che si preannunciano tuttora pendenti in <span about="https://w3id.org/moro/enoam/data/141128/v1/mention-17" class="mention place" id="mention-17" property="dcterms:references" resource="https://w3id.org/moro/enoam/data/europa" typeof="deo:Reference">Europa</span>.</p><p class="paragraph" data-counter="6" id="p-6">E naturalmente pensiamo a negoziati che possano eliminare gravi tensioni nell’interno dello scacchiere mondiale. L’universalità e l’autorità dell’<span about="https://w3id.org/moro/enoam/data/141128/v1/mention-19" class="mention organization" id="mention-19" property="dcterms:references" resource="https://w3id.org/moro/enoam/data/organizzazione-delle-nazioni-unite" typeof="deo:Reference">ONU</span><sup><a href="#curatornote-5" id="curatornote-ref-5">[5]</a></sup> stanno al culmine di questo meritorio sforzo di pace.</p><p class="paragraph" data-counter="7" id="p-7">Vorrei anche sottolineare che una situazione generale di sicurezza gioverà senza dubbio alla cooperazione bilaterale fra l’<span about="https://w3id.org/moro/enoam/data/141128/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> e l’<span about="https://w3id.org/moro/enoam/data/141128/v1/mention-9" class="mention place" id="mention-9" property="dcterms:references" resource="https://w3id.org/moro/enoam/data/unione-sovietica" typeof="deo:Reference">Unione Sovietica</span>; cooperazione che già si è manifestata attraverso numerose iniziative di notevole rilievo. Mi basterà citare in proposito lo stabilimento automobilistico in via di completamento a <span about="https://w3id.org/moro/enoam/data/141128/v1/mention-20" class="mention place" id="mention-20" property="dcterms:references" resource="https://w3id.org/moro/enoam/data/togliatti" typeof="deo:Reference">Togliattigrad</span>, che è destinato a lasciare una traccia profonda nelle relazioni tra i due Paesi, rinsaldando i vincoli di amicizia e stimolandone lo spirito di collaborazione<sup><a href="#curatornote-6" id="curatornote-ref-6">[6]</a></sup>.</p><p class="paragraph" data-counter="8" id="p-8">Tali iniziative non fanno del resto che proseguire, su un terreno in parte diverso, un insieme di rapporti tra i due Paesi che ha radici lontane, come attestano tuttora le opere degli artisti ed architetti italiani, che si conservano in molte città sovietiche e, particolarmente, a <span about="https://w3id.org/moro/enoam/data/141128/v1/mention-22" class="mention place" id="mention-22" property="dcterms:references" resource="https://w3id.org/moro/enoam/data/san-pietroburgo" typeof="deo:Reference">Leningrado</span><sup><a href="#curatornote-7" id="curatornote-ref-7">[7]</a></sup>. I contatti mantenuti per secoli hanno alimentato un costante interesse reciproco in vari campi e favorito una migliore conoscenza e comprensione fra noi.</p><p class="paragraph" data-counter="9" id="p-9">Non possiamo certo dimenticare, a questo riguardo, il valore rivelatore dell’anima russa che hanno avuto per noi la musica, la letteratura del Suo Paese. Sono capolavori entrati nel nostro patrimonio culturale.</p><p class="paragraph" data-counter="10" id="p-10">Ed in tempi più recenti con profondo interesse e viva ammirazione abbiamo seguito le importanti conquiste sovietiche nella chimica, nella fisica e nello spazio. Conquiste che sono conferme della genialità del vostro Popolo e del severo impegno dei vostri studiosi e dei vostri ricercatori.</p><p class="paragraph" data-counter="11" id="p-11">Le posizioni raggiunte dai due Paesi nella scienza e nella tecnica e il carattere largamente complementare delle loro economie rendono particolarmente attraenti e proficue le prospettive di collaborazione scientifica, tecnica ed economica tra <span about="https://w3id.org/moro/enoam/data/141128/v1/mention-10" class="mention place" id="mention-10" property="dcterms:references" resource="https://w3id.org/moro/enoam/data/unione-sovietica" typeof="deo:Reference">Unione Sovietica</span> e <span about="https://w3id.org/moro/enoam/data/141128/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> in vista di un più celere sviluppo, di un più largo progresso sociale, di una più alta elevazione civile. A tali prospettive guardiamo con profonda fiducia, con l’intendimento di collaborare sempre di più nel rispetto dell’autonomia degli Stati e delle rispettive Alleanze, al fine di promuovere il comune progresso, assicurare una più vasta intesa tra noi, dar vita ad un assetto internazionale in cui ogni popolo possa vivere in pace, nella certezza del suo buon diritto e nella libera estrinsecazione di tutte le sue possibilità.</p><p class="paragraph" data-counter="12" id="p-12">Con questi sentimenti levo il calice all’amicizia tra i nostri due Paesi, alla prosperità del Popolo sovietico e dei suoi Capi, alla salute ed alla felicità Sua personale e di tutti i presenti.</p><ol id="curatorNotes"><li about="https://w3id.org/moro/enoam/data/141128/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Andrej Andreevič Gromyko (1909-1989), economista, dal 1957 era ministro degli Esteri dell’Unione Sovietica. <a href="#curatornote-ref-1">↑</a></li><li about="https://w3id.org/moro/enoam/data/141128/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Gromyko aveva svolto una visita ufficiale a Roma nell’aprile del 1966. <a href="#curatornote-ref-2">↑</a></li><li about="https://w3id.org/moro/enoam/data/141128/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Nel vertice ministeriale di Washington del 10-11 aprile 1969, i paesi dell’Alleanza rispondevano indirettamente all’“Appello a tutti i paesi d’Europa” lanciato a Budapest il 17 marzo precedente dal Patto di Varsavia, in cui si era proposta una conferenza sulla sicurezza continentale. <a href="#curatornote-ref-3">↑</a></li><li about="https://w3id.org/moro/enoam/data/141128/v1/curatornote-4" id="curatornote-4" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Il Trattato di Mosca tra l’Unione Sovietica e la Repubblica Federale Tedesca, firmato il 12 agosto 1970, prevedeva il riconoscimento dei confini derivanti dal conflitto mondiale e il riconoscimento della divisione della Germania. <a href="#curatornote-ref-4">↑</a></li><li about="https://w3id.org/moro/enoam/data/141128/v1/curatornote-5" id="curatornote-5" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> L’Organizzazione delle Nazioni Unite (Onu) è l’organizzazione intergovernativa fondata nel 1945 per favorire la pace e la cooperazione, cui l’Italia aderì nel 1955.] <a href="#curatornote-ref-5">↑</a></li><li about="https://w3id.org/moro/enoam/data/141128/v1/curatornote-6" id="curatornote-6" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Il 15 agosto 1966 la Fiat e l’Unione Sovietica siglarono un accordo per la costruzione di uno stabilimento automobilistico nella città di Togliatti (da Moro qui erroneamente definita Togliattigrad, come era d’uso all’epoca in Italia), sul Volga, per conto della neonata Volžskij Avtomobil’nyj Zavod (AutoVaz). Lo stabilimento fu inaugurato, ancora non completato, nel settembre 1970. <a href="#curatornote-ref-6">↑</a></li><li about="https://w3id.org/moro/enoam/data/141128/v1/curatornote-7" id="curatornote-7" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> La città di Leningrado, già San Pietroburgo, era stata progettata nel XVIII secolo da architetti italiani o di scuola italiana. <a href="#curatornote-ref-7">↑</a></li></ol></body></html>