<!DOCTYPE html>
<html><head><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.120" name="dcterms.relation"/><meta content="10.48678/unibo/aldomoro1.2.1.120" name="dcterms.identifier"/><meta content="Moro, Aldo, Osservatorio 2 (marzo 1947), in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.120." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Osservatorio 2 (marzo 1947)</title>


</head><body><h1>Osservatorio 2 (marzo 1947)</h1><p class="paragraph" data-counter="1" id="p-1">L’atteggiamento dei cristiani di fronte all’urgenza dei problemi che travagliano tutti i paesi in questo agitato dopoguerra appare spesso poco definito. Essi oscillano infatti tra un interesse vivo e perfino esclusivo per le vicende politiche del loro popolo e un assoluto disinteresse determinato e giustificato da una evasione spirituale e da considerazioni di prevalenti esigenze apostoliche e caritative. Senza pretendere di giudicare questi atteggiamenti contraddittori, professati il più delle volte in piena buona fede, si può dire però che la verità sta in un equilibrio che tenga conto di esigenze diverse ed egualmente importanti. Ma quel che importa è la consapevolezza, in ciascun ordine di attività, dell’altro, nell’obbedienza a quella esigenza particolare di altre esigenze che non è dato trascurare. Quel che conta soprattutto è il «senso» che ha per il cristiano ogni attività, il suo costruire dovunque e comunque per l’eterno.</p><p class="paragraph" data-counter="2" id="p-2">E veramente gli avvenimenti politici, per grandi che siano, contano non tanto per il loro effetto immediato, quanto per il modo con il quale incidono sul corso incessante della storia umana. Intuire qual è questo corso, contribuire a determinarlo con intelligenza aperta e cuore libero nel senso più rispondente alla dignità dell’uomo ed alle sue necessità di vita, contribuire con la carità e la verità a quei mutamenti di struttura sociale che solo il cristiano può produrre con strumenti di pacifico progresso, questo è il grande compito ed il grande lavoro. Diremmo che al cristiano convengono più che ad ogni altro prudenza e fervore, perché la responsabilità di attuare un avanzamento civile e sociale, senza rinnegare il passato è sua né egli può essere in questo compito provvidenziale sostituito da altri.</p></body></html>