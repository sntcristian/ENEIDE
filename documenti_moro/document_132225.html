<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.225" name="dcterms.relation"/><meta content="10.48678/unibo/aldomoro1.3.2.225" name="dcterms.identifier"/><meta content="Moro, Aldo, [Resoconto di un discorso tenuto a Putignano], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.225." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Resoconto di un discorso tenuto a Putignano</title>
<div id="mentionMeta"><meta about="https://w3id.org/moro/enoam/data/automobile-club-d-italia" typeof="foaf:Organization"/><meta about="https://w3id.org/moro/enoam/data/automobile-club-d-italia" content="Automobile Club Italia" property="rdfs:label"/><meta about="https://w3id.org/moro/enoam/data/automobile-club-d-italia" property="owl:sameAs" resource="http://www.wikidata.org/entity/Q3630538"/><meta about="https://w3id.org/moro/enoam/data/monza" typeof="dcterms:Location"/><meta about="https://w3id.org/moro/enoam/data/monza" content="Monza" property="rdfs:label"/><meta about="https://w3id.org/moro/enoam/data/monza" property="owl:sameAs" resource="http://www.wikidata.org/entity/Q6252"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Resoconto di un discorso tenuto a Putignano  </h1><p class="paragraph" data-counter="1" id="p-1">Il Presidente del Consiglio dopo aver ringraziato per le accoglienze ricevute, ha sottolineato come ogni tappa significativa nel cammino per il progresso della Nazione vada ricordata con particolare soddisfazione; e la cerimonia odierna – ha detto l’on. Moro – rappresenta il segno di una fervida iniziativa da parte di questa provincia operosa e capace di proiettarsi verso l’avvenire.</p><p class="paragraph" data-counter="2" id="p-2">Il Mezzogiorno d’Italia si va, dunque, dotando – ha continuato il Presidente del Consiglio – di tutti quei servizi che sono necessari a dare una struttura veramente moderna alla società meridionale ed il progresso, anche se qualche volta ancora troppo lento di fronte alle stesse comprensibilmente impazienti della nostra gente, è visibile in ogni campo, ed oggi anche in questo campo così particolare.</p><p class="paragraph" data-counter="3" id="p-3">Rifacendosi poi a quanto detto dal Presidente dell’<span about="https://w3id.org/moro/enoam/data/132225/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/automobile-club-d-italia" typeof="deo:Reference">A.C.I.</span> Bertetto sulla favorevole incidenza avuta dall’autodromo di <span about="https://w3id.org/moro/enoam/data/132225/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/monza" typeof="deo:Reference">Monza</span> sullo sviluppo automobilistico della Lombardia, l’on. Moro ha auspicato che ciò avvenga anche in questi luoghi affinché si sviluppino ulteriormente in tutta la Puglia quelle attività automobilistiche che – ha detto il presidente del consiglio – contraddistinguono in modo sensibile la civiltà dei nostri tempi.</p><p class="paragraph" data-counter="4" id="p-4">L’on. Moro ha, quindi, assicurato il presidente dell’<span about="https://w3id.org/moro/enoam/data/132225/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/automobile-club-d-italia" typeof="deo:Reference">ACI</span> che anche nel settore automobilistico e della circolazione stradale, il Governo è veramente orientato a correggere quello che deve essere corretto e a sviluppare ciò che va sviluppato.</p><p class="paragraph" data-counter="5" id="p-5">Il Presidente del Consiglio si è, quindi, soffermato sulla grande importanza del turismo ed ha sottolineato quale notevole peso possa avere in questo settore la realizzazione di un’opera così caratteristica quale un autodromo. L’on. Moro ha a questo punto ricordato come emerga dalla relazione sulla situazione economica del Paese nel 1966, approvata nei giorni scorsi dal Consiglio dei Ministri, il notevole contributo apportato all’incremento del reddito nazionale, fino a qualche tempo fa – egli ha detto – ritenuto incredibile, dalla componente turistica.</p><p class="paragraph" data-counter="6" id="p-6">Per questo anche il Mezzogiorno – ha continuato il Presidente del Consiglio – deve fare ogni sforzo per essere investito da sempre più intese correnti di visitatori, anche perché il turismo non significa soltanto benessere, ma contatti umani, nuovi legami non soltanto con le altre regioni del nostro Paese, ma con altri Paesi di questo nostro mondo che va facendosi ogni giorno più piccolo ed ogni giorno più unito.</p><p class="paragraph" data-counter="7" id="p-7">Il Presidente del Consiglio ha, infine, ricordato la profonda incidenza dello sviluppo automobilistico nella civiltà moderna. Lo sviluppo dell’automobilismo – ha detto – è un grande segno di civiltà e di libertà, chi ha un mezzo meccanico è certamente più padrone di se stesso e più disposto non solo alle attività economiche ma anche ai contatti culturali e spirituali.</p><p class="paragraph" data-counter="8" id="p-8">Lo sviluppo automobilistico deve essere, però, realizzato in condizioni di massima sicurezza; deve essere sviluppata – ha concluso il Presidente del Consiglio – l’organizzazione stradale e insieme la coscienza civica degli automobilisti affinché questo grande fenomeno di progresso sociale possa realizzarsi senza il peso raccapricciante delle troppe sciagure della strada che dobbiamo ancora registrare.</p></body></html>