<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.240" name="dcterms.relation"/><meta content="10.48678/unibo/aldomoro1.3.2.240" name="dcterms.identifier"/><meta content="Moro, Aldo, [Resoconto del discorso tenuto a Catania per le elezioni regionali], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.240." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Resoconto del discorso tenuto aCataniaper le elezioni regionali</title>
<div id="mentionMeta"><meta about="https://w3id.org/moro/enoam/data/catania" typeof="dcterms:Location"/><meta about="https://w3id.org/moro/enoam/data/catania" content="Catania" property="rdfs:label"/><meta about="https://w3id.org/moro/enoam/data/catania" property="owl:sameAs" resource="http://www.wikidata.org/entity/Q1903"/><meta about="https://w3id.org/moro/enoam/data/sicilia" typeof="dcterms:Location"/><meta about="https://w3id.org/moro/enoam/data/sicilia" content="Sicilia" property="rdfs:label"/><meta about="https://w3id.org/moro/enoam/data/sicilia" property="owl:sameAs" resource="http://www.wikidata.org/entity/Q1460"/><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/organizzazione-delle-nazioni-unite" typeof="foaf:Organization"/><meta about="https://w3id.org/moro/enoam/data/organizzazione-delle-nazioni-unite" content="Nazioni Unite" property="rdfs:label"/><meta about="https://w3id.org/moro/enoam/data/organizzazione-delle-nazioni-unite" property="owl:sameAs" resource="http://www.wikidata.org/entity/Q1065"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Resoconto del discorso tenuto a Catania per le elezioni regionali </h1><p class="paragraph" data-counter="1" id="p-1">Il presidente del Consiglio, on. Aldo Moro, parlando a <span about="https://w3id.org/moro/enoam/data/132240/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/catania" typeof="deo:Reference">Catania</span> in occasione delle elezioni regionali in <span about="https://w3id.org/moro/enoam/data/132240/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/sicilia" typeof="deo:Reference">Sicilia</span> ha rilevato come l’auspicata rinascita dell'Isola, al di là degli importanti traguardi già finora raggiunti, non può essere immaginata se non nell'esercizio degli autonomi poteri che la Costituzione conferisce alla Regione ed in una costruttiva collaborazione con lo Stato. Di questa volontà dello Stato di stabilire un corretto rapporto con la Regione e di aiutarla nel suo sforzo di sviluppo economico e sociale vi sono segni chiari e confortanti, anche recenti. Ma certamente, in presenza di una autonomia istituzionale indiscussa e indiscutibile, l'ulteriore progresso della <span about="https://w3id.org/moro/enoam/data/132240/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/sicilia" typeof="deo:Reference">Sicilia</span> è soprattutto affidato ad una grande mobilitazione morale e politica di tutte le forze locali, ad una ferma volontà di colmare lacune e correggere errori inevitabili nel difficile cammino sin qui percorso per andare avanti in modo più rapido ed ordinato verso gli obiettivi di civiltà democratica che insieme ci siamo assegnati. </p><p class="paragraph" data-counter="2" id="p-2">Rilevo poi, come ho già avuto occasione di fare, ma con un particolare impegno per la <span about="https://w3id.org/moro/enoam/data/132240/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/sicilia" typeof="deo:Reference">Sicilia</span>, la necessità di porre a base della collaborazione tra Stato e Regione omogeneità ed affiatamento tra le forze politiche che costituiscono la maggioranza del Governo. Ciò significa un auspicio di successo anche in <span about="https://w3id.org/moro/enoam/data/132240/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/sicilia" typeof="deo:Reference">Sicilia</span> per i partiti legati dal comune compito di governo e, ritengo, dalla ferma volontà di continuare a lavorare insieme. Questa netta impostazione per l'avvenire è tanto più utile, ed anzi necessaria, in questa terra dove qualche volta sono pericolosamente mancate chiarezza politica e fedeltà dei partiti alla propria vocazione e funzione. Ma dall'attuale coalizione non si deve temere che si ceda alla confusione ed all'utile immediato. Ad essa si può guardare con fiducia come alla sicura e coerente guida politica della <span about="https://w3id.org/moro/enoam/data/132240/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/sicilia" typeof="deo:Reference">Sicilia</span> di domani; come ad un insieme di forze che non governano solo per governare ma per conseguire chiari obiettivi politici in conformità di programmi chiaramente enunciati e che per nessuna ragione verranno abbandonati. </p><p class="paragraph" data-counter="3" id="p-3">Importanti compiti, sul piano regionale come su quello nazionale, ricadono sulla <span about="https://w3id.org/moro/enoam/data/132240/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>, alla quale spetterà, sulla base della rinnovata fiducia popolare, di continuare, in una posizione di particolare responsabilità, ad assolvere la sua funzione tradizionale che è sempre viva di garanzia democratica e di progresso sociale. </p><p class="paragraph" data-counter="4" id="p-4">Significativo risulta lo sforzo dell'<span about="https://w3id.org/moro/enoam/data/132240/v1/mention-8" class="mention place" id="mention-8" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> anche in questo momento di acuta tensione, per prevenire il conflitto ed arrestarne lo svolgimento con una azione ispirata a principi di giustizia e di pace ed insieme a senso di responsabilità. Un senso di responsabilità che, anche sulla base delle proprie informazioni e previsioni, non può non essere in un governo maggiore che non nel libero manifestarsi dell'opinione pubblica e dei sentimenti popolari. </p><p class="paragraph" data-counter="5" id="p-5">Nel pressante appello di pace che l'<span about="https://w3id.org/moro/enoam/data/132240/v1/mention-9" class="mention place" id="mention-9" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> ha rivolto alle parti non è stata mai assente una ferma considerazione della giustizia e dei diritti, senza di che la pace sarebbe sopraffazione e perciò falsa ed instabile. Nessun critico in buona fede potrebbe disconoscere che il principio del rispetto dell'integrità dei popoli, dei loro confini come dei loro vitali interessi, sia stato componente essenziale dell'azione diplomatica italiana in tutte le forme nelle quali essa si è espressa. E nessun critico in buona fede potrebbe disconoscere la sostanziale conformità nella rivendicazione dei diritti dei popoli, nella pressione per ottenere la pace, nel senso di responsabilità, degli atteggiamenti assunti dalle potenze occidentali. Sicché la critica, se essa fosse legittima, e legittima soprattutto in così delicate circostanze, dovrebbe indirizzarsi alla grande parte dello schieramento politico occidentale, nel quale l'<span about="https://w3id.org/moro/enoam/data/132240/v1/mention-10" class="mention place" id="mention-10" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> si è inserita spontaneamente senza disarmonie e senza viltà morali. </p><p class="paragraph" data-counter="6" id="p-6">Si può constatare come ancora una volta la pace appaia validamente difesa dall'equilibrio delle forze e dal senso di ragionevolezza e di misura che deve animare i grandi protagonisti della politica mondiale, quelli ai quali sono offerte le maggiori possibilità e sui quali ricadono le maggiori responsabilità dell'ordine, e del giusto ordine, mondiale. Si tratta di rendere quest'ordine sempre più solido ed anche per questo sempre più giusto. Ed è su tale strada che si colloca il rafforzamento delle <span about="https://w3id.org/moro/enoam/data/132240/v1/mention-11" class="mention organization" id="mention-11" property="dcterms:references" resource="https://w3id.org/moro/enoam/data/organizzazione-delle-nazioni-unite" typeof="deo:Reference">Nazioni Unite</span>, delle quali si deve registrare come un fatto drammatico ogni insufficienza, ma che non può realizzarsi che nella misura nella quale si sviluppa, purtroppo ancora così lentamente, la coscienza civile e democratica del mondo. Il ritardo che si registra in questo svolgimento, sia nell'ordine interno sia in quello internazionale, non deve scoraggiare ma impegnarci sempre di più in una battaglia politica che si svolge coerentemente su questi due piani e che ha una funzione liberatrice ed ordinatrice. Questi ideali muovono il Governo e le forze politiche che lo sostengono, interessate a promuovere con coerenti iniziative una società più umana nella quale la giustizia scaturisca dalla coscienza ed abbia la forza morale ed istituzionale di affermarsi. </p></body></html>