<!DOCTYPE html>
<html><head><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.259" name="dcterms.relation"/><meta content="10.48678/unibo/aldomoro1.2.1.259" name="dcterms.identifier"/><meta content="Moro, Aldo, [Le funzioni sociali dello Stato], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.259." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>[Le funzioni sociali dello Stato]</title>


</head><body><h1>[Le funzioni sociali dello Stato]</h1><p class="paragraph" data-counter="1" id="p-1">Parlando di funzioni sociali dello Stato si fa riferimento al complesso di attività, di interessamenti e di poteri che è venuto man mano riempiendo di contenuto lo schema dello Stato liberale come mero Stato di diritto. Le ispirazioni alle quali si può ricondurre storicamente l’ammissione di questo contenuto sono le più diverse: dal corporativismo fascista all’ideologia marxista ed alla concezione moderata, ma preoccupata e responsabile, del cristianesimo sociale. È difficile ora dire, se più abbia mosso in questo senso l’urgenza indomabile delle cose, il groviglio dei problemi economici, culturali e sociali a fronteggiare i quali si palesava insufficiente la disorganica e debole iniziativa individuale o se invece sia stato determinante l’impulso ideologico. È certo però che questa è la realtà del nostro tempo e cioè una nuova dimensione sociale della storia umana alla cui pressione non è più possibile sottrarsi. Occorre, dunque studiare come l’organizzazione politico-giuridica della società reagisca di fronte a queste istanze nuove e le riassuma in sé.</p><p class="paragraph" data-counter="2" id="p-2">Il tema tocca da un lato quella che si suol chiamare la determinazione dei fini dello Stato (e cioè ragion d’essere essenziale dello Stato nei confronti della società che esso ordina ed organizza e ragion d’essere intrinseca dello Stato, corrispettiva alla sua natura, in quanto esso è società confermata ed ordinata) e dall’altro appunto le cosiddette funzioni dello Stato, quasi il riflesso, nel modo di essere e nelle attività, di quel finalismo, una sorta di personificazione ed operazione dello Stato in quanto sia considerato in rapporto ad esso. Sicché, si può dire, dalla determinazione dei fini dello Stato ed in particolare dei nuovi compiti che esso si assume scaturisce una caratteristica delineazione delle funzioni statali. Il collegamento non è peraltro del tutto rigoroso. Accade sovente, infatti, che una volta fissate le finalità nuove, si passi poi ad enunciarle analiticamente, senza riconnetterle alle forme secondo le quali si manifesta l’attività dello Stato. Talvolta invece tale determinazione si compie, riconducendo siffatti interessamenti ed interventi nell’ambito dell’attività, per così dire, veramente attiva dello Stato, di quella sua operazione che è essenzialmente realizzatrice ed innovatrice della realtà storica, movimento di fondo, sviluppo di fatto di contro alla funzione ordinante e riordinante che altrimenti lo Stato esplica, la quale del resto si presenta tanto più complessa, quanto più complesso è, per impulso storico, il materiale di fatto che deve comporsi negli schemi della società ordinata. Forse però le cose sono un po’ più complesse e per giungere a chiarirle è necessario determinare meglio il significato di socialità al quale si fa riferimento, quando si tratta dello Stato moderno e delle sue funzioni.</p><p class="paragraph" data-counter="3" id="p-3">Va precisato subito intanto che si tratta di una socialità in senso specifico, diversa da quella che caratterizza necessariamente, come un limite logico insuperabile, lo Stato quale fenomeno sociale. Si tenga ben presente del resto che questa socialità semplice o di primo grado è, nella sua purezza esclusiva, una mera ipotesi di studio. Nella realtà storica infatti e nella logica delle cose la società non si trova a risolvere soltanto il problema di dare a ciascuno il suo, dove appunto ciascuno conta per uno, ma anche, con più o meno sensibilità ed efficacia, l’altro di attribuire a ciascun soggetto la giusta posizione nella società, essendo ciascun soggetto considerato secondo verità come uno e semplice, come singolo e come socio nelle più diverse e nelle più diversamente vaste esperienze umane. Non basta dunque aver presente quel minimo di socialità e pubblicità, nel senso di un’appartenenza collettiva, di una incidenza collettiva, che caratterizza il fenomeno giuridico anche nelle sue manifestazioni più squisitamente private (rilievo sociale che è principio di tutelabilità), ma occorre pure prospettarsi tutta la gamma delle incidenze sociali del singolo, tutte le forme secondo le quali esso si presenta come socio in misura e con finalità diverse da caso a caso. Prendendo dunque atto di quello che in tal senso la società è, si ha da fare in modo che il diritto soddisfi le esigenze della giustizia in questa più vasta e complessa estensione e che lo Stato, massima personificazione del diritto, a questa realtà si adegui nell’atto che si pone come forza che va realizzando l’ordine sociale. Dato quindi come punto di partenza lo schema dello Stato (e non d’altro che di schema si tratta) come ordinamento secondo giustizia delle posizioni individuali nella vita sociale, è evidente che esso si arricchisce di nuovi elementi man mano che queste posizioni si fanno più complesse, in quanto o rappresentino accentuazioni sociali caratteristiche in determinati settori o addirittura si sviluppino come aggregazioni più o meno vaste di interessi e di sforzi individuali, le quali si pongano unitariamente di fronte alla funzione ordinante dello Stato.</p><p class="paragraph" data-counter="4" id="p-4">Nella prima di queste due direzioni si continua a far perno sulla persona umana nella sua singolarità nel suo esser centro di situazioni e rapporti e protagonista della storia umana. E tuttavia, pur essendo tale la persona, vanno storicamente crescendo le situazioni ed i rapporti in ordine ai quali essa si trova di fronte ad altro soggetto in una posizione di interesse non meramente individuale (e come tale assunto in sede pubblica e fatto oggetto di tutela), bensì in una posizione personale già socialmente colorita, già incidente in un ambito più vasto e più intensamente significante. Basti pensare, per esempio, alla regolamentazione, sempre più socialmente orientata e quindi più rigorosa, del diritto di proprietà che, pur restando alta espressione della personalità umana, tende a porsi come diritto socialmente qualificato ed inquadrato in un ordinamento universale di giustizia in un senso tutto specifico e contenutistico e non più meramente formale come nella proprietà illimitata ed assolutamente indipendente. Così per un altro verso una parte notevole della legislazione sociale può essere considerata come una limitazione di ordine pubblico alla libertà contrattuale. In sostanza in tutti questi casi si riscontra una configurazione più rigorosa dei diritti della persona per un chiaro accento posto sulle esigenze della società, per un evidente rilievo collettivo del rapporto giuridico che lega i soggetti singoli che vengono in considerazione. La sfera di libertà e di potere riconosciuta al singolo nell’ambito della vita collettiva, affermata nella sua subiettiva utilità come obiettivamente giusta, si va delineando in modo stringato e rigoroso. La subiettiva utilità non solo formalmente deve coincidere con la giustizia obiettiva, ma anche sostanzialmente e quindi deve essere sacrificata in quel tanto che non è concretamente compatibile con le esigenze collettive considerate con spregiudicata indipendenza.</p><p class="paragraph" data-counter="5" id="p-5">Mi pare che questo aspetto sia degno di considerazioni e soprattutto da parte di chi teme che la spinta sociale propria dei moderni sviluppi dell’umanità possa condurre ad una burocratizzazione ed obiettivazione della vita sociale, fino a spegnervi ogni slancio individuale ed ogni capacità di presenza e di azione della persona. È evidente infatti che per alcuni settori la colorazione sociale dei rapporti umani, in quanto imponga una disciplina più rigorosa e restrittiva di essi e moderi più nettamente le sfere di libertà individuale, può esprimere tuttavia un modo di essere della società che riesca a prospettare nel miglior modo i momenti individuale e sociale della sua struttura.</p><p class="paragraph" data-counter="6" id="p-6">Come che sia però di ciò, si deve sottolineare che un operare in senso sociale dello Stato si riscontra non solo in quel significato generico che corrisponde all’idea limite dello Stato come ordinamento, ma anche in un significato specifico nella funzione legislativa, sempre che essa misuri i vari nuclei di interessi e centri di potere secondo un criterio di compatibilità sostanziale delle posizioni singole nell’ordine sociale della comunità. Se si considera quindi il progresso che si compie, passando da una misurazione meramente formale (o prevalentemente formale) delle compatibilità sociali ad una sostanziale di esse, il sostituirsi ad una solidarietà negativa di una positiva e concreta, si vede come lo Stato si colorisca socialmente in quella stessa sfera che sembra meglio corrispondere allo schema tradizionale dello Stato mero garante di posizioni individuali giuridicamente regolate, mero strumento per assicurare sfere di azione ai soggetti, nelle quali si esprima la loro iniziativa. In realtà la indifferenza dello Stato di fronte al gioco spesso tumultuoso degli interessi umani nella vita sociale è sostanzialmente superata, quando esso, ponendosi come ordinamento giuridico, come principio superindividuale, affronta con coraggio le sue responsabilità ed interpreta non formalisticamente, ma sostanzialmente, i legami sociali e i modi di coesistenza; quando esso si sottrae alla tentazione di presentare ipocritamente una pace sociale formale e coatta come una vera pace sociale e si fa scrupoloso ricercatore di quella ragione obiettiva di giustizia che sappia incidere, ove occorra, con spregiudicato rigore nell’ambito degli interessi individuali.</p><p class="paragraph" data-counter="7" id="p-7">Così pure basterà accennare all’animus sociale con il quale può essere interpretata ed applicata la norma ad opera del giudice in quel tanto di libera iniziativa e di vera innovazione che è indissolubile dall’attività giurisdizionale. Interpretazione sociale, e basti qui un cenno, in aderenza alle esigenze di un ambiente storico che chieda un adeguamento di significato della norma nel senso di una più spiccata solidarietà sociale. Sicché di un modo di essere sociale, in senso tutto speciale, dello Stato può parlarsi anche con riferimento alla funzione di applicazione del diritto che realizza la giustizia concreta. Considerando quest’ultima, come io credo esatto, strettamente collegata a quella già esaminata della legislazione ed in fondo come un altro aspetto della funzione ordinatrice che spetta allo Stato quale portatore dei valori oggettivi nella vita sociale, vanno qui sottintese le cose che sono state già chiarite in quella sede. Si riscontra insomma una particolare ispirazione della legislazione e giurisdizione in rapporto a determinate esigenze storiche nel senso di approfondire sempre meglio il significato umano e sociale della giustizia che si realizza attraverso lo Stato.</p><p class="paragraph" data-counter="8" id="p-8">L’aspetto più interessante del problema è però un altro e si chiarisce avendo riguardo a quella seconda direttiva di sviluppo per la quale, come si avvertiva, viene arricchendosi lo schema dello Stato meramente giuridico dal quale si è partiti. In realtà infatti non v’è solo una dimensione sociale dell’uomo che è indissolubile dal suo essere soggetto giuridico, ma anche una dimensione sociale specifica per la quale l’uomo entra in unione di interessi e di sforzi nell’ambito di una comunità più o meno vasta e in essa si trova necessariamente impegnato in un’opera comune. L’ordinamento giuridico deve necessariamente riflettere un tale modo di essere della realtà umana ed adeguare a questo tipico e vario raggrupparsi la sua ragione di tutela degli interessi umani. Per intendere ciò dobbiamo dare alcuni chiarimenti.</p><p class="paragraph" data-counter="9" id="p-9">Innanzitutto precisiamo che anche qui siamo di fronte a posizioni umane nella vita sociale, ma non nel senso della singola persona, bensì in quello del raggruppamento, del coordinamento di energie individuali. Il che appunto non toglie il significato umano del complesso, più o meno vasto, che ne risulta. Si tratta poi di posizioni umane che si svolgono sul piano storico, esprimono manifestazioni vitali, perseguono interessi mediante più o meno complesse iniziative. Si tratta di un modo di essere della storia umana, invece che singolare, collettivo per coordinazione di sforzi. Il fatto che vi si riscontri, comunque, una pluralità di uomini, mostra che si è di fronte ad un modo specificamente sociale di essere; sociale cioè non più nel senso della mera coordinazione ordinativa, ma nell’ambito di quest’ultima che è naturalmente presupposta come condizione di validità sociale, piuttosto attiva e concreta. Gli uomini convergono in ambienti più o meno vasti per perseguire interessi comuni di qualsiasi ordine. Un tono pubblico è così essenziale a tutte queste determinazioni. Queste aggregazioni di uomini e di beni (con il correlativo coordinarsi delle attività che incidono in un punto di comune interesse) presentano una vasta gamma di espressioni, tutte caratterizzate da una siffatta immanente e specifica socialità e solidarietà. Tali centri di interessi umani, tali soggettività giuridiche si estendono, per intenderci, da quelle forme sociali unitarie che sono le persone giuridiche attraverso le istituzioni anche non fornite formalmente di personalità, ma aventi una consistenza sociale unitaria (per esempio la famiglia) sino allo Stato come soggetto attivo di amministrazione nel perseguimento degli interessi comuni. Queste aggregazioni sono misurate secondo una formula politica. Così particolari intuizioni dominanti in taluni momenti storici possono polverizzare di volta in volta queste o quelle istituzioni sociali o valorizzarne talune e mortificarne altre o in generale potenziare certe forme sociali in misura eccessiva a scapito delle più spontanee forme di iniziativa individuale nell’ambito della pura funzione ordinante della società organizzata a Stato. Questa libertà di operare delle formule politiche relative alle aggregazioni di interessi ed alle varie interpretazioni della solidarietà umana nella società ha però il limite della forza di resistenza opposta dalla natura delle cose. E così, può dirsi, non v’è forza umana che possa eliminare del tutto, per amore di rigide cristallizzazioni oggettive, il residuo irriducibile della persona umana nella sua iniziativa e nel suo spontaneo responsabile coordinamento con il tutto sociale. Così come non v’è rigido schema di uno Stato inteso come mera garanzia, come mero ordine realizzato tra autonome forze umane, che possa fare a meno di una certa misura di amministrazione pubblica degli interessi umani, di una certa struttura obiettiva e collettiva della vita. Anche uno Stato meramente giuridico è al limite, e sia pure nella misura più ridotta e nel modo più scheletrico e freddo, uno Stato di amministrazione e quindi in questo senso uno Stato sociale.</p><p class="paragraph" data-counter="10" id="p-10">Ora, di questa vasta gamma di esperienze che costituiscono nel loro complesso, accanto al modo di essere personale, il modo di essere sociale della vita umana, interessa a noi considerare un momento proprio quel che riguarda lo Stato come amministrazione e cioè la collettività che persegue in fatto interessi comuni, essendo scelti gli interessi da perseguire in base ad una determinazione politica. Si passa così da uno Stato formale ed esangue ad uno con accento sociale, con ricco contenuto umano, con molteplici preoccupazioni e problemi. È a questo aspetto della situazione che si riferisce più propriamente il richiamo alle funzioni sociali dello Stato, intendendosi per esse quelle particolari attività che si pongono in un momento storico determinato, per impulso di ideologie o per intrinseco urgere di problemi, allargando l’ambito tradizionale dell’amministrazione. Si crea così una convergenza di interessi, un impegno comune a risolvere problemi assunti come propri dalla comunità intera, là dove prima sussistevano scarne e impotenti iniziative individuali o addirittura condizioni di abbandono e di interesse che, rendendo teorico omaggio alla libertà come supremo valore, esponevano in realtà la dignità umana, ed in essa la libertà, ad un rischio mortale.</p><p class="paragraph" data-counter="11" id="p-11">Circa i nuovi compiti dell’amministrazione dello Stato, basterà dire sinteticamente che essi si riferiscono essenzialmente: alla vita economica, per la quale si riscontra largamente la necessità di una coordinazione degli sforzi impiegati intorno alla produzione (fino a giungere a più o meno vaste socializzazioni) ed alla distribuzione dei beni nel senso economicamente più conveniente e più giusto; all’assistenza che sempre più cessando di essere una serie disorganica di iniziative individuali, va diventando una funzione della comunità che sente il problema delle possibilità di vita di ciascuno dei suoi membri come un problema che la impegna totalmente; alla partecipazione del popolo tutto ai beni della cultura mediante iniziative che impegnino la comunità, pur senza esclusivismi, ma in modo serio e responsabile, a fornire la possibilità di istruirsi e di progredire nella cultura a tutti e soprattutto ai più dotati; alla partecipazione infine agli stessi beni della libertà religiosa e del culto, all’ampia e giusta attribuzione dei quali uno Stato sociale, cioè impegnato a riprodurre fedelmente la società che lo costituisce, non può rinunciare in omaggio ad una malintesa intimità religiosa.</p><p class="paragraph" data-counter="12" id="p-12">Evidentemente una tale concezione dello Stato si svolge parallela ad una progrediente idea sociale della vita, ad un approfondimento del valore della libertà che appunto non risulta pienamente svolto, finché non sia realizzato come salvaguardia della libertà e dignità, integralmente considerate, di tutti gli uomini. È l’umanità dell’uomo che si afferma veramente nell’umanità come storia, come fenomeno sociale. È il passaggio, come si è avvertito, da una solidarietà formale ad una sostanziale e compiuta, dal rispetto negativo che si manifesta nel puro coordinamento secondo un ordine di giustizia al rispetto positivo ed attivo che si esprime nella convergenza delle attività e nel concentramento degli interessi. E se tale è, nella dominante intuizione di questo momento storico, la società, se essa si sente totalmente o parzialmente impegnata al perseguimento di interessi e di ideali che vanno al di là dell’uomo singolo, lo Stato che è la forma di quel contenuto sociale (e fa del resto tutt’uno con esso) non può sottrarsi all’esigenza di riflettere in sé il nuovo legame, il nuovo modo di essere degli uomini associati, di dare espressione a quest’anima unitaria della società che esprime non solo più volontà di ordine, ma una più piena e comprensiva pulsazione di vita storica. Poiché l’ordine come supremo criterio di validità sociale è anche qui presupposto, in realtà questa nuova considerazione, riunendo e potenziando nell’unità le forze degli uomini, rappresenta un nuovo valore storico positivo, un arricchimento, non solo modale, ma qualitativo essenziale della vita storica.</p><p class="paragraph" data-counter="13" id="p-13">Evidentemente l’ispirazione, come si è accennato, di questa tipica socializzazione della vita sociale può essere molto diversa e può intanto riflettere una ideologia che faccia larga parte agli specifici legami di solidarietà, ma tenga fermo il profondo significato personale ed umano della vita di relazione o invece un’ideologia che travolga, in vista di questo obiettivo di comune responsabilità e di suprema armonia sociale, anche le più legittime istanze di una impostazione personalistica della vita. Ed in questa indicazione sono accennati, senza che occorra soffermarvisi in questa sede, così i pericoli ai quali va incontro, come corrispettivo degli indubbi suoi effetti positivi, una concezione sociale dello Stato, come dei rimedi e temperamenti che essa domanda, per essere inquadrata ed adeguatamente composta in una visione compiuta ed equilibrata della vita.</p><p class="paragraph" data-counter="14" id="p-14">Ad una tale impostazione corrisponde lo svolgersi, accanto ai tradizionali diritti civili e politici, dei diritti sociali in senso stretto, dei quali è cenno anche nella nostra Costituzione con riguardo sia ai rapporti economici, sia a quelli culturali. Si tratta appunto del riflesso soggettivo di quell’impegno a perseguire finalità sociali che è proprio dello Stato tutto quale amministrazione. Si tratta in sostanza della posizione di vantaggio che è riconosciuta al singolo in quanto socio in ordine alle nuove finalità assunte dallo Stato ed al cui perseguimento il singolo stesso partecipa, nella comunità di interessi, per quella parte che riflette la sua responsabilità personale. Vediamo così ampliarsi ed approfondirsi negli ordinamenti moderni la categoria della capacità giuridica, che misura appunto per estensione e profondità il significato umano effettivo di una organizzazione giuridico-politica. Ed in effetti la capacità, guardata come potenzialità di effetti giuridici, segna l’ambito di efficacia dell’ordinamento e ne indica in modo essenziale il contenuto. Appunto l’evoluzione dell’idea dello Stato e l’ispirazione personalistica ed egualitaria della vita sociale secondo le più civili intuizioni porta da un lato ad estendere la capacità della sfera privata a quella pubblica e politica e dall’altro ad introdurre un nuovo modo di essere, un nuovo contenuto della vita giuridica, quello che appunto corrisponde alle forme specifiche, singolari di solidarietà sociale e in ordine alle quali pure è riconosciuta una soggettività giuridica. Che il soggetto sia capace anche di rapporti economico-sociali è segno che una nuova materia entra come oggetto idoneo di regolamentazione e di tutela giuridica, quella materia appunto che corrisponde alle esigenze nuove dell’uomo nella società alla nuova posizione di responsabilità che la società assume in ordine ad aspetti della sua vita per i quali non era fino allora riconosciuto il significato solidaristico oltre che personale.</p><p class="paragraph" data-counter="15" id="p-15">Si può, è vero, obiettare che i cosiddetti diritti sociali sono imperfetti, in quanto non è chiaro quale sia il soggetto passivo di essi e se siano veramente suscettibili di una realizzazione coattiva. Ora, a parte la comprensibile incompiutezza, in ordine ad istituti arditamente innovatori, della teoria e della prassi giuridica, è certo a mio parere che le nuove realizzazioni dello Stato spostano in certo modo il centro di gravità dell’esperienza giuridica dal rigido schema del rapporto intersubiettivo quale normalità (e autogaranzia) delle posizioni individuali corrispondenti, alla soddisfazione di interessi risultanti al soggetto dalla partecipazione alla vita di una società largamente impegnata nel perseguimento di tutti i fini umani. Non già che qui non sia applicabile, a ben guardare, lo schema del rapporto né che sia esclusa del tutto l’iniziativa del soggetto e quella punta di personale autonomia che caratterizza tradizionalmente la categoria del diritto soggettivo; ma certamente la giusta posizione dei soggetti è secondaria di fronte all’attribuzione pura e semplice del vantaggio che deriva dalla partecipazione alla società, il cui processo vitale assicura posizioni di favore agli interessati. In realtà il diritto da schema di rapporto ordinante in relazione a soggetti statici o ridotti ad un dinamismo limitato ed individualistico diventa in sempre più larghi settori intrinseca misura, forma razionale del divenire storico, un modo di essere della società, per il quale essa si ritrova in una armonia interiore ed in una consolante fecondità umana. Il che certo comporta dei rischi. Basterà ricordare infatti il recente tentativo di negazione dei diritti subiettivi e dei poteri individuali di azione. Pericolo certamente non inevitabile, se si consideri il significato non esclusivo di questo aspetto dell’esperienza giuridica e la possibilità aperta di una nuova legislazione democratica della società, nella quale al maggiore impegno di utili realizzazioni umane corrisponda un nuovo modo di essere della libertà, una esaltazione della persona. Ma è appunto questo problema di accorta delimitazione di aspetti diversi della complessa realtà giuridica e di instaurazione in forme nuove della dignità della persona che deve occupare e preoccupare non solo i giuristi, ma tutti coloro che hanno sensibilità politica ed avvertono la gravità ed urgenza dei problemi del loro tempo.</p></body></html>