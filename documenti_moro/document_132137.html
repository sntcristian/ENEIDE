<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.137" name="dcterms.relation"/><meta content="10.48678/unibo/aldomoro1.3.2.137" name="dcterms.identifier"/><meta content="Moro, Aldo, [Articolo per «LArtigianato d’Italia»], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.137." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Articolo per «L'Artigianato d'Italia»</title>
<div id="mentionMeta"><meta about="https://w3id.org/moro/enoam/data/confartigianato" typeof="foaf:Organization"/><meta about="https://w3id.org/moro/enoam/data/confartigianato" content="CGIA" property="rdfs:label"/><meta about="https://w3id.org/moro/enoam/data/confartigianato" property="owl:sameAs" resource="http://www.wikidata.org/entity/Q3686510"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Articolo per «L'Artigianato d'Italia»</h1><p class="paragraph" data-counter="1" id="p-1">Da anni guardo all’artigianato come ad una forza tra le più caratterizzate della nostra economia; da anni lo considero non soltanto fattore di prestigio e di benessere per il nostr Paese, ma settore produttivo che egregiamente si vale dell’estro individuale, della singola capacità di iniziativa, di rigorosi processi tecnici e, soprattutto, del valore illuminante e stimolante dei nostri più alti ideali religiosi, civili e sociali.</p><p class="paragraph" data-counter="2" id="p-2">Mi è gradito pertanto rinnovare alla <span about="https://w3id.org/moro/enoam/data/132137/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/confartigianato" typeof="deo:Reference">Confederazione Generale</span> Italia dell’Artigianato – che celebra i fecondi venti anni della sua attività – il suo più vivo e cordiale apprezzamento per quanto ha infaticabilmente compiuto in questo ventennio, sia sul piano nazionale che internazionale, a beneficio delle aziende artigiane che essa ampiamente rappresenta nel Paese e appassionatamente tutela per la risoluzione dei più vitali problemi del settore, non solo, ma per l’affermarsi in profondità di questa espressione insostituibile dell’umano operare.</p><p class="paragraph" data-counter="3" id="p-3">L’artigianato è un settore di importanza fondamentale non soltanto perché racchiude in sé profondi valori umani, cristiani, spirituali e sociali, ma anche perché è un fattore di equilibrio nella vita produttiva del Paese a cui ha dato e dà un contributo quanto mai saldo e costruttivo.</p><p class="paragraph" data-counter="4" id="p-4">Lungi dall’essere superato dalla nuova civiltà meccanica, l’artigianato si è in essa inserito con tutto il peso della sua responsabilità e della sua forza produttivistica. Perché esso possa, però, adeguarsi sempre più alla moderna economia, ha bisogno di essere sempre più sostenuto e incoraggiato con adeguate misure legislative.</p><p class="paragraph" data-counter="5" id="p-5">Il governo ha già dimostrato, attraverso l’attuazione di varie provvidenze, la sua solidarietà verso questo benemerito settore della produzione: tale solidarietà troverà piena conferma in futuro, quando, superato completamente il momento congiunturale, esso potrà realizzare nuove iniziative intese a completare, in forma organica, quelle già operante, sì da costruire una consistente piattaforma sulla quale l’artigianato possa basare con maggiore certezza il suo sviluppo.</p></body></html>