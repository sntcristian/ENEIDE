<!DOCTYPE html>
<html><head prefix="rdfs: http://www.w3.org/2000/01/rdf-schema# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.2.008" name="dcterms.relation"/><meta content="10.48678/unibo/aldomoro1.2.2.008" name="dcterms.identifier"/><meta content="Moro, Aldo, [Sulla vigilanza e il controllo della stampa dstinata all’infanzia e all’adolescenza. La costituzione del Comitato], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Iniziativa democratica (1952-1958), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.2.008." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Iniziativa democratica (1952-1958), 2024" name="description"/><title>[Sulla vigilanza e il controllo della stampa destinata all’infanzia e alla adolescenza. La costituzione del Comitato]</title>


<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="fabio: http://purl.org/spar/fabio/ dcterms: http://purl.org/dc/terms/"><h1>[Sulla vigilanza e il controllo della stampa destinata all’infanzia e alla adolescenza. La costituzione del Comitato]</h1><p class="paragraph" data-counter="1" id="p-1">Nell’articolo<sup><a href="#curatornote-1" id="curatornote-ref-1">[1]</a></sup> 1 è detto che stampa destinata ai fanciulli o agli adolescenti è quella che appare rivolta agli stessi, anche se non esclusivamente. Chiediamo che le parole «anche se non esclusivamente» siano soppresse, nel timore che, lasciando ferma una indicazione di questo genere, si possa aprire la via a qualche abuso. Il criterio della non esclusività è molto elastico e ciò potrebbe indurre a ritenere necessaria la soggezione alla disciplina prevista dalla legge anche della stampa in genere, quando abbia appena un accenno, una vignetta che riguardino i fanciulli. Ritengo, invece, che il criterio della non esclusività sia implicito nella stessa pura e semplice definizione di stampa destinata all’infanzia.</p><p class="paragraph" data-counter="2" id="p-2">Quindi un giornale il quale sistematicamente dedicasse una pagina, per esempio, ad illustrazioni o ad altra materia riguardante l’infanzia, non potrebbe sottrarsi alla disciplina, già solo per la definizione contenuta nell’articolo 1.</p><p class="paragraph" data-counter="3" id="p-3">Con l’altro emendamento al secondo comma chiedevamo che uno degli insegnanti chiamati a far parte del comitato dovesse rappresentare la scuola non statale. Meglio riflettendo, per non determinare una situazione d’imbarazzo nella determinazione, per così dire, di una specie di percentuale di rappresentanza della scuola statale e non statale, proponiamo che si tolga ogni accenno all’appartenenza degli insegnanti alla scuola statale o non statale, ritenendo che tutti gli insegnanti siano rappresentanti della scuola italiana e che la scelta di essi, nell’uno e nell’altro ramo di scuola, debba essere lasciata alla prudente discrezione dei provveditori agli studi, i quali designano gli insegnanti stessi tenendo conto della consistenza dei due tipi di scuola nelle singole province.</p><p class="paragraph" data-counter="4" id="p-4">Chiediamo, poi, di sopprimere la lettera h) che sancisce l’appartenenza al comitato del sindaco del comune, in quanto ritengo che il sindaco non possa dedicare la sua attività ad opera così continua qual è quella dei comitati di vigilanza. Del resto, il sindaco è rappresentato già dal padre e dalla madre di famiglia designati dal consiglio comunale. Quindi il consiglio comunale, nella sua consistenza, per così dire ideologica e politica, è adeguatamente rappresentato. Non si vede la necessità che del comitato faccia parte il sindaco, il quale, ovviamente, non potrà mai partecipare alle sedute.</p><ol id="curatorNotes"><li about="https://w3id.org/moro/enoam/data/122008/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene presentando, assieme all’onorevole Giovanni Battista Scaglia, il seguente emendamento: «Al primo coma, sopprimere le parole: anche se non esclusivamente. Al secondo comma, alla lettera c), sostituire le parole: “di due insegnanti delle scuole medie, di cui uno di scuola statale” con le altre: “di tre insegnanti delle scuole medie, di cui uno di scuola non statale”; alla lettera d), sostituire le parole: “di cui uno di scuola statale”, con le parole: “di cui uno di scuola non statale”. Al secondo comma, sopprimere la lettera h)». <a href="#curatornote-ref-1">↑</a></li></ol></body></html>