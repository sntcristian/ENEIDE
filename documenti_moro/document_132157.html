<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.157" name="dcterms.relation"/><meta content="10.48678/unibo/aldomoro1.3.2.157" name="dcterms.identifier"/><meta content="Moro, Aldo, [Discorso tenuto a Roma all'Accademia della Guardia di Finanza], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.157." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Discorso tenuto a Roma all'Accademia della Guardia di Finanza</title>
<div id="mentionMeta"><meta about="https://w3id.org/moro/enoam/data/bruno-bolognesi" typeof="foaf:Person"/><meta about="https://w3id.org/moro/enoam/data/bruno-bolognesi" content="Bruno Bolognesi" property="rdfs:label"/><meta about="https://w3id.org/moro/enoam/data/bruno-bolognesi" property="owl:sameAs" resource="http://www.wikidata.org/entity/Q95832939"/><meta about="https://w3id.org/moro/enoam/data/bruno-bolognesi" content="Bolognesi, Bruno" property="skos:prefLabel"/><meta about="https://w3id.org/moro/enoam/data/milano" typeof="dcterms:Location"/><meta about="https://w3id.org/moro/enoam/data/milano" content="Milano" property="rdfs:label"/><meta about="https://w3id.org/moro/enoam/data/milano" property="owl:sameAs" resource="http://www.wikidata.org/entity/Q490"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

<div id="footnoteMeta"><meta about="https://w3id.org/moro/enoam/data/michele-cento" typeof="foaf:Person"/><meta about="https://w3id.org/moro/enoam/data/michele-cento" content="Michele Cento" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1 class="title">Discorso tenuto a Roma all'Accademia della Guardia di Finanza </h1><p>Ufficiali, Sottufficiali, Allievi,</p><p class="paragraph" data-counter="1" id="p-1">mi trovo oggi tra voi, in una Scuola altamente qualificata della Guardia di Finanza, per conoscere più da vicino la vostra organizzazione, di cui del resto mi sono note altre significative espressioni, e per portarvi il cordiale saluto del Governo ed il mio personale.</p><p class="paragraph" data-counter="2" id="p-2">Sono lieto ed onorato di essere nell’Accademia Allievi Ufficiali della Guardia di Finanza. Di questa Scuola conosco le alte tradizioni ed i compiti di formazione militare e tecnica, assolti sempre con grande competenza ed efficacia. È da questa Scuola che sono uscite tante generazioni di Ufficiali, i quali hanno svolto, con generoso entusiasmo, la missione importante che, in pace ed in guerra, la Patria ha loro affidato. Essi hanno inquadrato e diretto i reparti della Guardia di Finanza, dislocati spesso in zone impervie, impegnati ai confini del Paese, devoti al pubblico bene, strenui difensori della legge, dell’ordine, della sicurezza della Patria.</p><p class="paragraph" data-counter="3" id="p-3">Emerge così, in questo momento ch’è di commozione, di ammirazione e di solidarietà, la storia del Vostro Corpo, la Vostra storia gloriosa, ricca di dedizione, di sacrificio e di eroismo.</p><p class="paragraph" data-counter="4" id="p-4">Ufficiali, Sottufficiali e Finanzieri, nell’ordine gerarchico proprio dell’organizzazione militare, nella diversità delle funzioni armonizzate tuttavia nelle comuni finalità perseguite, sono stati e sono fusi tra loro nell’assolvere un compito di grande rilievo nella vita nazionale.</p><p class="paragraph" data-counter="5" id="p-5">Desidero, in questo momento, salutarvi tutti, elogiarvi tutti, dal Vostro Comandante Generale Turrini fino al Finanziere che compie quasi solo il suo dovere, inflessibilmente, donando, se necessario, la vita (e ne abbiamo ancor oggi nobile testimonianza nel sacrificio di <span about="https://w3id.org/moro/enoam/data/132157/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/bruno-bolognesi" typeof="deo:Reference">Bruno Bolognesi</span> alla cui memoria rendo commosso omaggio<sup><a href="#curatornote-1" id="curatornote-ref-1">[1]</a></sup>) nelle alte montagne che cingono, distinguono e difendono la Patria italiana o su le lunghe coste di un mare attentamente sorvegliato.</p><p class="paragraph" data-counter="6" id="p-6">Voglio salutarvi oggi tutti, rievocando la Vostra storia, ricordando la somma di impegno, di sacrificio, di eroismo dei quali essa è intessuta, partecipando, con profondo rispetto, al Vostro giusto orgoglio per essere, in modi così diversi, ma così significati, costantemente al serviio della Patria.</p><p class="paragraph" data-counter="7" id="p-7">E mi è naturale ricordare in questo momento, mentre le memorie urgono nel mio come nel Vostro spirito, che la prima ricompensa individuale al valor militare nella grande guerra è del 24 maggio 1915 e fregia il petto di due vostri veterani: le guardie di Finanzia Pietro Dell’Acqua e Pasqualino Carta, i quali, la notte dal 23 al 24 maggio 1915, spararono il primo colpo di fucile, per respingere pattuglie nemiche che cercavano di minare il ponte di Brazzano, presso il quale essi vigilavano.</p><p class="paragraph" data-counter="8" id="p-8">Fu questo, significativamente, punto di partenza di una lotta immane, di un immenso sacrificio dai quali scaturirono il nostro riscatto, il compimento del Risorgimento, l’agognata unità ed indipendenza d’<span about="https://w3id.org/moro/enoam/data/132157/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>. Avete dunque ben ragione, voi Finanzieri, voi soprattutto Allievi Ufficiali, di essere fieri del contributo di valore e di sangue che la Guardia di Finanza ha dato, accanto ai reparti delle altre Forze Armate, in tutte le guerre che la Patria, per la Sua unità e la Sua libertà, è stata chiamata a combattere ed anche, fra il popolo e con il popolo, nei motivi insurrezionali, dalle cinque giornate di <span about="https://w3id.org/moro/enoam/data/132157/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/milano" typeof="deo:Reference">Milano</span> alla Resistenza, che prepararono o compirono lo storico processo attraverso il quale la Nazione italiana si venne affermando nella integrità dei Suoi confini e nel suo libero modo di vita.</p><p class="paragraph" data-counter="9" id="p-9">Ma vorrei ricordare ancora come, nel Vostro Corpo, il fervoroso e spesso eroico impegno della difesa militare, del servizio armato reso alla Patria ed alle sue Istituzioni, e per il quale voi siete Esercito e dell’Esercito avete le virtù ed i meriti, si accompagni sempre, ed in piena armonia, alla missione di giustizia e di ordine che, con incomparabile competenza e zelo, voi esplicate nei compiti d’Istituto che vi sono propri. In essa voi portate la vostra preparazione economica e giuridica, la vostra intelligente penetrazione dei complessi rapporti della vita sociale, il senso rigoroso dei diritti e dei doveri dei cittadini, la vostra forza, la vostra civile fermezza per l’osservanza della lege e la salvaguardia degli interessi della comunità nazionale. vi sono bene infati degli interessi pubblici, fondati sulla solidarietà e sulla giustizia, dinanzi ai quali gl’interessi particolari si debbono piegare. Questo è il diritto sul quale riposa l’ordine sociale e che, attribuendo ad ogni cittadino possibilità e garanzie, lo inserisce tuttavia in una vita d’insieme le cui esigenze devono essere rigorosamente rispettate.</p><p class="paragraph" data-counter="10" id="p-10">Queste esigenze d’insieme, queste esigenze pubbliche, sono ancora la Patria, che si serve così difendendone l’integrità territoriale come garantendone la liberà e la giustizia. Voi lo fate sempre in divisa, in perfetta continuità, in pace ed in guerra; quella divisa che vi è cara, che vi distingue e vi qualifica come espressione del giusto potere dello Stato, del quale voi siete gli organi autorevoli ed efficaci.</p><p class="paragraph" data-counter="11" id="p-11">C’è dunque una grande dignità in voi, della quale siete consapevoli. È la ragione della vostra serietà, della vostra serietà, del vostro orgoglio misurato, del vostro spirito di corpo.</p><p class="paragraph" data-counter="12" id="p-12">Vorrei dunque incitarvi, Allievi Ufficiali, alla lucida coscienza dei vostri compiti e perciò al culto della tradizione, alla severità degli studi, allo spirito di disciplina, all’amore per il vostro entusiasmante lavoro, alla fedeltà alla Patria. Incitarvi, sì, ma con ammirazione per quello che siete e che promette di diventare domani e con grande fiducia. Fiducia in voi e perciò fiducia nell’avvenire. Fiducia in voi e perciò fiducia nell’<span about="https://w3id.org/moro/enoam/data/132157/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> prospera, ordinata, libera, giusta, pacifica che così largamente, con l’opera vostra, contribuite a creare.</p><p class="paragraph" data-counter="13" id="p-13">Non è senza significato, giovani Allievi Ufficiali, che questa mia visita alla Vostra Accademia, alla Guardia di Finanza, ad una delle Forze Armate dello Stato, si compia nel cinquantunesimo anniversario della entrata dell’<span about="https://w3id.org/moro/enoam/data/132157/v1/mention-7" class="mention place" id="mention-7" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> in guerra. La guerra sanguinosa e gloriosa del riscatto nazionale, del compiuto Risorgimento, della raggiunta unità della Patria.</p><p class="paragraph" data-counter="14" id="p-14">Sappiamo perché essa fu combattuta con un così alto prezzo di sacrificio e di sangue. Ma la grande offerta non è stata vana. Nel ricordo di quanti combatterono, soffrirono, rifulsero nel valore militare, s’immolarono per la grande della Patria siamo qui, come un popolo unito, cosciente del debito di riconoscenza che abbiamo contratto, a proseguire la storia, ricca di umanità e di civiltà, del popolo italiano.</p><ol id="curatorNotes"><li about="https://w3id.org/moro/enoam/data/132157/v1/curatornote-1" class="" id="curatornote-1" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Il riferimento è all’attentato, attribuibile ad organizzazioni terroristiche del separatismo sudtirolese, che il 23 maggio 1966, in località Passo Vizze, uccideva il finanziere Bruno Bolognesi. <a href="#curatornote-ref-1">↑</a></li></ol></body></html>