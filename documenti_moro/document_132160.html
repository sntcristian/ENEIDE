<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.160" name="dcterms.relation"/><meta content="10.48678/unibo/aldomoro1.3.2.160" name="dcterms.identifier"/><meta content="Moro, Aldo, [Discorso tenuto in Campidoglio in occasione della Giornata del turismo, della cortesia e dell’ospitalità], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.160." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Discorso tenuto in Campidoglio in occasione della Giornata del turismo, della cortesia e dell'ospitalità</title>
<div id="mentionMeta"><meta about="https://w3id.org/moro/enoam/data/achille-corona" typeof="foaf:Person"/><meta about="https://w3id.org/moro/enoam/data/achille-corona" content="Achille Corona" property="rdfs:label"/><meta about="https://w3id.org/moro/enoam/data/achille-corona" property="owl:sameAs" resource="http://www.wikidata.org/entity/Q3604352"/><meta about="https://w3id.org/moro/enoam/data/achille-corona" content="Corona, Achille" property="skos:prefLabel"/><meta about="https://w3id.org/moro/enoam/data/adolfo-sarti" typeof="foaf:Person"/><meta about="https://w3id.org/moro/enoam/data/adolfo-sarti" content="Adolfo Sarti" property="rdfs:label"/><meta about="https://w3id.org/moro/enoam/data/adolfo-sarti" property="owl:sameAs" resource="http://www.wikidata.org/entity/Q365166"/><meta about="https://w3id.org/moro/enoam/data/adolfo-sarti" content="Sarti, Adolfo" property="skos:prefLabel"/><meta about="https://w3id.org/moro/enoam/data/roma" typeof="dcterms:Location"/><meta about="https://w3id.org/moro/enoam/data/roma" content="Roma" property="rdfs:label"/><meta about="https://w3id.org/moro/enoam/data/roma" property="owl:sameAs" resource="http://www.wikidata.org/entity/Q220"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Discorso tenuto in Campidoglio in occasione della Giornata del turismo, della cortesia e dell'ospitalità  </h1><p class="paragraph" data-counter="1" id="p-1">Io vorrei dire a conclusione di questi discorsi, nei quali ho colto delle parole così cortesi nei miei confronti, una parola di vivo ringraziamento per l’onore che mi ha fatto l’Ente Provinciale per il Turismo ed il suo illustre Presidente con l’attribuzione di questa onorifica distinzione.</p><p class="paragraph" data-counter="2" id="p-2">Nell’esprimere la mia gratitudine, vorrei dire che accetto questo riconoscimento in quanto lo intendo fatto non alla mia persona, ma all’insieme della organizzazione statale che ho l’onore di rappresentare. Intendo cioè che questa distinzione s’indirizzi al Governo nel suo complesso e in particolare al dinamico e fervido <span about="https://w3id.org/moro/enoam/data/132160/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/achille-corona" typeof="deo:Reference">ministro per il Turismo</span> che agli altri suoi meriti ha aggiunto quello dell’organizzazione, insieme con il collega <span about="https://w3id.org/moro/enoam/data/132160/v1/mention-1" class="mention person" id="mention-1" property="dcterms:references" resource="https://w3id.org/moro/enoam/data/adolfo-sarti" typeof="deo:Reference">Sarti</span>, della interessante Conferenza Nazionale del Turismo. Intendo sia rivolta alle autorità, alle Forze Armate, alla Polizia ed a tutti coloro che, nell’ambito della organizzazione statale, si occupano del turismo, lavorano per il turismo e ne sentono il grande valore non solo economico, ma umano e sociale.</p><p class="paragraph" data-counter="3" id="p-3">Tutti coloro che mi hanno preceduto hanno insistito su questo aspetto. Mi sia consentito di sottolineare che il turismo è una grande risorsa per il nostro paese, la più congeniale all’Italia per la sua storia, le sue tradizioni, la sua incomparabile bellezza, l’arte che ne ha caratterizzato il secolare cammino. E questo vale soprattutto naturalmente per <span about="https://w3id.org/moro/enoam/data/132160/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/roma" typeof="deo:Reference">Roma</span>, grande città turistica del nostro paese. È una grande industria, ma è soprattutto un mezzo di continua elevazione dell’uomo, così nel riposo e nella ricreazione che sono atti a consentire lo sviluppo di tutti i valori umani, come per il contatto che si stabilisce con la natura e con l’arte e completa veramente la personalità umana.</p><p class="paragraph" data-counter="4" id="p-4">E questa umana ricchezza noi vogliamo porre a disposizione di tutti. Vorrei sottolinearlo in questo momento, perché da qualche parte è stato detto che nella Conferenza del Turismo, il turismo sociale non sia stato sufficientemente considerato. Credo che invece esso sia stato al centro del dibattito, non soltanto perché il turismo sociale completa il ciclo economico dell’industria turistica, ma perché soltanto attraverso una larga partecipazione di massa si realizzano secondo giustizia uqei valori umani e sociali dei quali parlavamo.</p><p class="paragraph" data-counter="5" id="p-5">Quando abbiamo detto che intendevamo promuovere lo sviluppo economico del nostro paese, è stato chiaro che lo facevamo anche per consentire a masse sempre più vaste di popolo, di partecipare anche a questo ordine di beni ricreativi e morali.</p><p class="paragraph" data-counter="6" id="p-6">E la presenza di illustri ambasciatori, alcuni dei quali premiati in riconoscimento dell’apporto che le loro nazioni danno al turismo italiano, mi richiama alla mente il grande valore unificante dell’attività turistica. Questi pacifici e vasti movimenti di popoli, questi quotidiani incontri di uomini e di civiltà, sono un lievito importante per lo sviluppo di quella famiglia umana che è l’obiettivo costante della nostra azione.</p></body></html>