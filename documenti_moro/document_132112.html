<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.112" name="dcterms.relation"/><meta content="10.48678/unibo/aldomoro1.3.2.112" name="dcterms.identifier"/><meta content="Moro, Aldo, [Resoconto del discorso in risposta del saluto del sindaco di Bolzano], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.112." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Resoconto del discorso in risposta del saluto del sindaco di Bolzano</title>
<div id="mentionMeta"><meta about="https://w3id.org/moro/enoam/data/giorgio-pasquali" typeof="foaf:Person"/><meta about="https://w3id.org/moro/enoam/data/giorgio-pasquali" content="Giorgio Pasquali" property="rdfs:label"/><meta about="https://w3id.org/moro/enoam/data/giorgio-pasquali" property="owl:sameAs" resource="http://www.wikidata.org/entity/Q962413"/><meta about="https://w3id.org/moro/enoam/data/giorgio-pasquali" content="Pasquali, Giorgio" property="skos:prefLabel"/><meta about="https://w3id.org/moro/enoam/data/bolzano" typeof="dcterms:Location"/><meta about="https://w3id.org/moro/enoam/data/bolzano" content="Bolzano" property="rdfs:label"/><meta about="https://w3id.org/moro/enoam/data/bolzano" property="owl:sameAs" resource="http://www.wikidata.org/entity/Q6526"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Resoconto del discorso in risposta del saluto del sindaco di Bolzano </h1><p class="paragraph" data-counter="1" id="p-1">Il presidente del Consiglio, on. Moro, rispondendo all’indirizzo di saluto del Sindaco di <span about="https://w3id.org/moro/enoam/data/132112/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/bolzano" typeof="deo:Reference">Bolzano</span> Ing. <span about="https://w3id.org/moro/enoam/data/132112/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/giorgio-pasquali" typeof="deo:Reference">Pasquali</span>, ha ringraziato per la cordiale accoglienza e per la significativa presenza dei rappresentanti dello Stato accanto a qualificati esponenti della Regione, della Provincia e del Comune.</p><p class="paragraph" data-counter="2" id="p-2">Questa visita occasionale al termine della mia permanenza estiva in questa bella regione, dove sono stato ospitato con la più affettuosa e gentile premura, vuol essere tuttavia espressione di solidarietà nei confronti di una comunità, così come il sindaco di <span about="https://w3id.org/moro/enoam/data/132112/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/bolzano" typeof="deo:Reference">Bolzano</span> l’ha presentata, ben caratterizzata con i problemi che ha da risolvere, le difficoltà che ha da superare ed insieme con le possibilità che le si schiudono in forza di un lavoro concorde e di una pacifica amichevole convivenza.</p><p class="paragraph" data-counter="3" id="p-3">Ho percorso con vivo interesse, ha proseguito il Presidente del Consiglio, la vostra città dal vecchio centro dove gli edifici e le istituzioni ne esprimono antiche tradizioni degne di ogni rispetto, alle zone di sviluppo con le nuove case, scuole, ospedali. Ho raccolto le indicazioni che il Sindaco mi ha dato sulle vostre necessità e la sua richiesta di una continua comprensione e presenza dello Stato in questa zona.</p><p class="paragraph" data-counter="4" id="p-4">Ebbene, desidero assicurare che lo Stato, in ogni campo ed in rapporto a tutte le esigenze, farà il suo dovere nell’assolvimento dei suoi compiti di solidarietà e di coordinamento e nella ferma tutela degli interessi nazionali.</p><p class="paragraph" data-counter="5" id="p-5">Il sindaco ha evocato la prospettiva e la speranza di una comunità concorde, emulativa, con una intensa vita economica, sociale e culturale. Io accetto questa prospettiva e condivido questa speranza. Sta a noi ed a voi realizzarla, purché vi siano le condizioni preliminari costituite dalla tranquillità, dalla sicurezza e dalla serenità della convivenza. Anche questo è un dovere che incombe su ciascuno di noi, ciascuno al suo posto di responsabilità. Io ho fiducia che questo dovere comune sarà adempiuto e su questa sarà costruita la comunità pacifica ed operosa che noi auspichiamo. Sono stato qui qualche giorno fa, ha concluso il presidente del consiglio, per un atto di solidarietà in un grande dolore che ha colpito la nazione intera. Ora ritorno fra voi animato dalla speranza che sia raccolto il monito che viene dal sacrificio: un monito contro la violenza crudele e distruttiva e per la garanzia di una convivenza democratica in una Patria libera e giusta. È in questo spirito che io riconfermo la politica del Governo diretta a garantire nello stato italiano i diritti delle minoranze secondo il dettame della costituzione e gli impegni assunti di fronte al Parlamento.</p><p class="paragraph" data-counter="6" id="p-6">Avendo presenti questi obiettivi ed auspici rinnovo il mio ringraziamento e saluto alla popolazione di <span about="https://w3id.org/moro/enoam/data/132112/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/bolzano" typeof="deo:Reference">Bolzano</span>.</p></body></html>