<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.052" name="dcterms.relation"/><meta content="10.48678/unibo/aldomoro1.3.2.052" name="dcterms.identifier"/><meta content="Moro, Aldo, [Discorso tenuto a Firenze in occasione dell’inaugurazione dell’autostrada Milano–Napoli], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.052." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Discorso tenuto a Firenze in occasione dell’inaugurazione dell’autostrada Milano–Napoli</title>
<div id="mentionMeta"><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/milano" typeof="dcterms:Location"/><meta about="https://w3id.org/moro/enoam/data/milano" content="Milano" property="rdfs:label"/><meta about="https://w3id.org/moro/enoam/data/milano" property="owl:sameAs" resource="http://www.wikidata.org/entity/Q490"/><meta about="https://w3id.org/moro/enoam/data/napoli" typeof="dcterms:Location"/><meta about="https://w3id.org/moro/enoam/data/napoli" content="Napoli" property="rdfs:label"/><meta about="https://w3id.org/moro/enoam/data/napoli" property="owl:sameAs" resource="http://www.wikidata.org/entity/Q2634"/><meta about="https://w3id.org/moro/enoam/data/istituto-per-la-ricostruzione-industriale" typeof="foaf:Organization"/><meta about="https://w3id.org/moro/enoam/data/istituto-per-la-ricostruzione-industriale" content="IRI" property="rdfs:label"/><meta about="https://w3id.org/moro/enoam/data/istituto-per-la-ricostruzione-industriale" property="owl:sameAs" resource="http://www.wikidata.org/entity/Q1674879"/><meta about="https://w3id.org/moro/enoam/data/europa" typeof="dcterms:Location"/><meta about="https://w3id.org/moro/enoam/data/europa" content="Europa" property="rdfs:label"/><meta about="https://w3id.org/moro/enoam/data/europa" property="owl:sameAs" resource="http://www.wikidata.org/entity/Q46"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Discorso tenuto a Firenze in occasione dell’inaugurazione dell’autostrada Milano–Napoli </h1><p>Eccellenze, Signori, </p><p class="paragraph" data-counter="1" id="p-1">Nel celebrare con commozione il compimento dei lavori per la costruzione di questa grande infrastruttura che si è aggiunta al faticoso lavoro secolare attraverso cui gli abitanti del nostro Paese hanno modificato la natura umanizzandola e dando al paesaggio l'impronta delle diverse civiltà, vogliamo considerare in una più ampia prospettiva sul passato e sul futuro alcuni temi che danno senso alle nostre vicende politiche e la sottraggono alla precarietà della cronaca. L'importanza primaria di mantenere vigoroso e ordinato il processo di allargamento e di crescita della nostra economia ci viene sottolineata in questa occasione dal ricordo di quanto difficile, impegnativa, e piena di rischi fu, agli inizi dello Stato unitario, l'intrapresa della costruzione della prima rete ferroviaria. I capitali allora richiesti a tale scopo rappresentavano circa la metà del costo del nostro attuale programma autostradale, ma l’economia italiana del tempo non era in grado di compiere uno sforzo così pesante e dovette ricorrere ampiamente all'intervento del capitale straniero che fornì in effetti la maggior parte del finanziamento. L'onere del programma autostradale dell'<span about="https://w3id.org/moro/enoam/data/132052/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> negli anni '60 costituisce, sì, un impegno di risorse non indifferenti, ma il Paese può contemporaneamente perseguire una serie di altri obiettivi che richiedono altri onerosi programmi di investimento. La preoccupazione di unificare economicamente e socialmente il Paese dopo l'avvenuta unificazione politica spiega la priorità che la classe dirigente del Risorgimento diede al programma ferroviario. Ma questo processo di creazione di un mercato nazionale, di cui in effetti lo sviluppo della ferrovia fu un fattore determinante, non avvenne senza costi per la parte più debole del Paese e ciò induce a considerare come le rivoluzioni tecnologiche ed economiche possano creare squilibri, se non sono integrate e dirette dall'azione compensatrice dei pubblici poteri. </p><p class="paragraph" data-counter="2" id="p-2">Al livello del più complesso e articolato sistema dei trasporti moderni determinato dalle innovazioni tecniche della motorizzazione e da quelle sociali della sua diffusione di massa, il programma autostradale, con la sua rete di base per le grandi comunicazioni interregionali, rappresenta l'analogo di quel primo coraggioso atto dei governi unitari. Noi confidiamo che esso possa costituire un ragionevole elemento di correzione dell'attuale schema geografico degli insediamenti industriali e turistici, cooperando validamente al raggiungimento di quella unificazione economica che il Risorgimento ci ha lasciato in eredità come problema ancora non del tutto risolto. Le caratteristiche tecniche dei trasporti su strada permettono di sperare che questa nuova grande infrastruttura non sia un fattore di irrazionale accentramento ma che i suoi effetti di incentivazione si estendano largamente sul territorio, in modo da investire vaste regioni. In questa concezione le grandi autostrade dovranno assumere il ruolo di una struttura integrata con il resto della viabilità nazionale, così che sia facilitata l'accessibilità di ogni punto del territorio rispetto agli altri, e sia evitato un concentramento di convenienze a raggio troppo ristretto lungo il loro percorso. Tutto ciò richiede però che non si lasci coesistere con le modernissime autostrade una rete nazionale, provinciale e comunale arretrata e incapace di sopportare i grandi volumi di traffico che proprio l'efficienza delle nuove autostrade tende a sollecitare. La produttività degli investimenti del piano autostradale dipende dunque dal loro coordinamento in una programmazione delle infrastruttura di trasporto, che tenda a risolvere gli squilibri, ad eliminare le strozzature, a ridurre gli sperperi della concorrenza tra i diversi mezzi di trasporto, a dare vita insomma ad un sistema integrato su scala nazionale. In assenza di questa programmazione, i vantaggi sociali che il nostro programma autostradale può fornire risulterebbero assai più modesti di quelli che esso potenzialmente può offrire; a monte e a valle dell'autostrada si potranno creare congestioni del traffico; l'autostrada, anziché servire il traffico che naturalmente si sviluppa come effetto del progresso economico, potrebbe dar luogo soltanto alla creazione di un traffico privilegiato distraendolo dalle ferrovie; autostrade sottoutilizzate potranno infine coesistere con una rete stradale che, particolarmente nelle grandi aree metropolitane, è già impari all'attuale domanda di traffico.</p><p class="paragraph" data-counter="3" id="p-3">Nell'impegno che il Governo ha assunto di perfezionare nei tempi più rapidi il meccanismo della programmazione economica nazionale, l'ampia e difficile problematica cui abbiamo accennato ha un rilievo particolare. Le grandi scelte nella politica nazionale dei trasporti rappresentano un importante capitolo del programma economico nazionale, ma la loro concreta esecuzione richiede un livello di dettaglio superiore che dovrà essere affrontato anche in quei programmi regionali, la cui strumentazione organizzativa è stata recentemente annunciata dal Ministero del Bilancio. La programmazione dei trasporti non è tuttavia soltanto un problema di efficienza economica, ma essa opera su quella complessa dinamica degli insediamenti urbani che attraversa attualmente nel nostro paese un periodo particolarmente importante e critico segnato dalla formazione di vaste aree metropolitane e di città-regioni, dall'abbandono di vaste zone agricole, dal mutamento di ruolo delle antiche città-mercato. Si pone pertanto il problema di impiegare la programmazione dei trasporti per sollecitare questa trasformazione dell'insediamento umano secondo la logica di un disegno che permetta un più ricco ed umano rapporto tra l'uomo, la città e la natura Si potranno così trovare le più opportune soluzioni per il necessario coordinamento dello sviluppo economico della rete dei trasporti e della dinamica insediativa. Nell'ambito di quei consumi civili che il rapido processo di sviluppo dell'economia privata ha lasciato solo parzialmente soddisfatti e ai quali vogliamo invece vedere riservata una più alta priorità conforme all'altezza dei fini di sviluppo umano a tali consumi connessi, i problemi del rinnovo urbanistico e dell'ammodernamento della rete dei trasporti rappresentano una componente fondamentale. Le vicende congiunturali hanno però costretto il Governo ad un rallentamento nel perseguire l'obiettivo di allargare questi consumi attraverso sostanziali aumenti della spesa pubblica. </p><p class="paragraph" data-counter="4" id="p-4">Ma la stabilizzazione prima e l'ordinato rilancio dell'economia oggi sono presupposto necessario per ristabilire condizioni di normalità nel processo di sviluppo nelle quali, in periodo più lungo, potranno essere meglio affrontati i problemi dell'espansione della spesa pubblica. A questi criteri si ispira il bilancio approvato questa settimana dal Consiglio dei ministri. Esso presuppone che siano già al lavoro, anche per effetto della politica perseguita negli ultimi mesi, forze spontanee che operano per una ripresa dell'attività produttiva, per la necessità di ricostruire le scorte parzialmente ridotte negli ultimi tempi e successivamente per la necessità di recuperare i programmi di investimento previsto per il '64 e non compiutamente realizzato. In presenza di questa ripresa, dunque, si richiede una misura nell'espansione della domanda pubblica che sia compatibile con il rilancio dell'attività produttiva, affinché il vigore non ne sia compromesso da eventuali tensioni inflazionistiche. Questo disegno, tuttavia, non implica che il Governo non abbia compiuto già uno sforzo per una significativa qualificazione della spesa pubblica e che non si proponga di esercitare anche massicciamente la sua azione di sostegno della domanda in settori particolarmente depressi. È questo il caso dell'edilizia, al cui rilancio il Governo ha provveduto sveltendole procedure ed integrando, in relazione agli aumentati costi, gli stanziamenti previsti nei precedenti bilanci, anziché iscriverne di nuovi che difficilmente, entro breve termine, potrebbero essere effettivamente spesi. </p><p class="paragraph" data-counter="5" id="p-5">Ma sia ben chiaro che il Governo farà in ogni caso tutto il suo dovere nel realizzare i suoi obiettivi di garanzia della stabilità monetaria e di assicurazione del livello dell'occupazione e della capacità di acquisto dei salari. Sono dunque lieto ed onorato di partecipare all'odierna cerimonia inaugurale dell'autostrada <span about="https://w3id.org/moro/enoam/data/132052/v1/mention-10" class="mention place" id="mention-10" property="dcterms:references" resource="https://w3id.org/moro/enoam/data/milano" typeof="deo:Reference">Milano</span>-<span about="https://w3id.org/moro/enoam/data/132052/v1/mention-12" class="mention place" id="mention-12" property="dcterms:references" resource="https://w3id.org/moro/enoam/data/napoli" typeof="deo:Reference">Napoli</span> che si snoda oggi in tutta la sua estensione, realizzando un rapidissimo ed agevole collegamento tra il Nord ed il Sud del nostro Paese. È stata, questa costruzione, una ardita e geniale impresa, per il cui successo sono state impiegate con straordinario risultato le grandi risorse della scienza, della tecnica, del lavoro, della genialità creatrice del popolo italiano. L'<span about="https://w3id.org/moro/enoam/data/132052/v1/mention-13" class="mention organization" id="mention-13" property="dcterms:references" resource="https://w3id.org/moro/enoam/data/istituto-per-la-ricostruzione-industriale" typeof="deo:Reference">IRI</span>, il grande organismo imprenditoriale a partecipazione statale, ha dato in questa opera di eccezionale importanza e difficoltà la misura della sua efficienza ed aderenza alle necessità del paese ed alle esigenze di armonico sviluppo della comunità nazionale. Siamo orgogliosi di questa impresa che è il segno della vitalità del popolo italiano e della sua capacità e volontà di lavorare, di svilupparsi, di progredire, allineandosi in ogni campo in una nobile gara non priva di successi, con i popoli più moderni e civili dell'<span about="https://w3id.org/moro/enoam/data/132052/v1/mention-15" class="mention place" id="mention-15" property="dcterms:references" resource="https://w3id.org/moro/enoam/data/europa" typeof="deo:Reference">Europa</span> e del mondo. Il nostro pensiero va in questo momento, con profonda riconoscenza, agli artefici di questa impresa, dai più illustri ai più oscuri, ai dirigenti dell'<span about="https://w3id.org/moro/enoam/data/132052/v1/mention-14" class="mention organization" id="mention-14" property="dcterms:references" resource="https://w3id.org/moro/enoam/data/istituto-per-la-ricostruzione-industriale" typeof="deo:Reference">IRI</span>, ai progettisti, ai tecnici, alle imprese e soprattutto ai lavoratori che qui si sono impegnati con intelligente operosità e dedizione. E la riconoscenza diventa omaggio reverente e commosso per le vittime del lavoro, per coloro che si sono immolati per questa opera così lodevole di civiltà e di progresso. Una nuova modernissima strada è dunque tracciata, la quale vince le asperità del terreno, rivela un nuovo paesaggio, avvicina città e regioni, agevola i traffici, sviluppa l'economia, rende più vivo e più ricco il nostro Paese. </p><p class="paragraph" data-counter="6" id="p-6">Attraverso questa strada la vita italiana si fa più intensa e l'<span about="https://w3id.org/moro/enoam/data/132052/v1/mention-7" class="mention place" id="mention-7" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> si avvicina all'<span about="https://w3id.org/moro/enoam/data/132052/v1/mention-16" class="mention place" id="mention-16" property="dcterms:references" resource="https://w3id.org/moro/enoam/data/europa" typeof="deo:Reference">Europa</span> e vi si inserisce meglio come parte integrante, secondo la sua vocazione e la sua consapevole determinazione. È questo, dicevo, un segno della vitalità del nostro popolo, della ricchezza delle sue risorse, della sua capacità di utilizzarle ordinatamente e sempre più ordinatamente, a vantaggio di tutti, in vista di alte finalità di libertà, di giustizia e di civile progresso. Non siamo un popolo in decadenza, quali che siano le difficoltà che stiamo affrontando e superando. E la nostra una società viva, che si trasforma, che cerca nuovi equilibri economici, sociali e politici. Abbiamo rivolto dei moniti e posti dei freni secondo le necessità del momento, in adempimento del dovere indeclinabile del Governo di guidare e, ove occorra, correggere il ricco e vivo processo di sviluppo della comunità nazionale. Ma la consapevolezza, la misura, l'attenzione che noi abbiamo domandato non significano in nessun modo sfiducia nell'avvenire, disconoscimento della capacità e del diritto del popolo italiano di dare vita con la scienza, con la tecnica, con il lavoro, con l'iniziativa, con la solidarietà, ad una nuova realtà economica e sociale a più alto livello, e di collocarsi al suo giusto posto tra le nazioni moderne e civili del mondo. Lavoriamo per questo fine tutti, Governo e popolo. Ne abbiamo la possibilità e la volontà. Per queste alte finalità, che non sono solo di benessere, ma di crescente libertà e dignità per tutti, sono mobilitate, anche in questo momento, soprattutto in questo momento, le vitali energie e le capacità creatrici del popolo italiano. Nella solidarietà che ci stringe, nella volontà di riuscire, nella consapevolezza di tutto quello che è stato si qui conquistato anche a costo di tanti sacrifici, nella lucida visione dei nuovi problemi da risolvere e delle più alte mete da raggiungere, possiamo e dobbiamo guardare lontano. Non si tratta ora tanto di superare un più difficile ed aspro tratto di strada ma di riprendere con rinnovata lena il nostro cammino per un'<span about="https://w3id.org/moro/enoam/data/132052/v1/mention-8" class="mention place" id="mention-8" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> moderna e civile, libera e giusta. </p></body></html>