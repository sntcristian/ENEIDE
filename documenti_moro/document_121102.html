<!DOCTYPE html>
<html><head><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.102" name="dcterms.relation"/><meta content="10.48678/unibo/aldomoro1.2.1.102" name="dcterms.identifier"/><meta content="Moro, Aldo, [Esigenze morali della vita politica. Relazione on. prof. Moro], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.102." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>[Esigenze morali della vita politica. Relazione on. prof. Moro]</title>


</head><body><h1>[Esigenze morali della vita politica. Relazione on. prof. Moro]</h1><p class="paragraph" data-counter="1" id="p-1">Non principi teorici comunicherò – dice l’oratore – ma soltanto darò quelle indicazioni pratiche sui rapporti fra vita politica e vita morale che la mia personale esperienza suggerisce.</p><p class="paragraph" data-counter="2" id="p-2">Il tema intanto è di fondamentale importanza, in quanto la moralità della vita politica è alla base dei nostri problemi; moralità che in molti pone un interrogativo angoscioso.</p><p class="paragraph" data-counter="3" id="p-3">Chi vive la politica nella sua pienezza può avere una coscienza ed una sensibilità morale completa? Può mantenersi assolutamente coerente, conservando una linea di vita perfettamente morale?</p><p class="paragraph" data-counter="4" id="p-4">Se a questi interrogativi potremo dare una risposta affermativa, certamente miglioreremo l’attuale forma di esplicazione della vita politica.</p><p class="paragraph" data-counter="5" id="p-5">Non v’è dubbio sul valore umano e spirituale della vita politica, come attività che rende possibile la comunione fra gli uomini e ne accorda gli interessi.</p><p class="paragraph" data-counter="6" id="p-6">La politica ha l’aspetto di un servizio preliminare che vien reso alla società umana; essa prepara la situazione giuridica nella quale la società sbocca con la formulazione della legge positiva. La politica pertanto, che è condizione essenziale della vita sociale, ha un deciso valore etico-morale.</p><p class="paragraph" data-counter="7" id="p-7">Tuttavia è anche certo storicamente che intorno all’attività politica si sono determinati uno scetticismo teorico ed un’attività in concreto veramente lontani dalla linea di una buona condotta morale, così che è sorto il dubbio se la vita politica in sé possa avere un valore morale. Le cause di ciò sono l’orgoglio, gli interessi personali e tutte quelle deviazioni che negano le caratteristiche buone proprie dell’attività politica.</p><p class="paragraph" data-counter="8" id="p-8"> È da tener presente che la politica è un’attività conclusiva, che tende cioè a realizzazioni concrete, e pertanto è intimamente pratica; essa tien conto della molteplicità delle persone e si propone, anche sacrificando qualche cosa, di raggiungere un risultato con sollecitudine ed in modo tangibile. Ora è facile che nella sua attuazione pratica la politica divenga spicciativa e superficiale, girando gli ostacoli più che trovando la giusta via per superarli; dimenticando e non curando abbastanza le esigenze della morale. La tendenza a considerare i problemi nel loro insieme, a trascurare la parte per il tutto, può far deviare l’attività politica dalla buona condotta morale.</p><p class="paragraph" data-counter="9" id="p-9">La politica nella sua volontà di risolvere i problemi che si propone, è spesso costretta, è vero, ad usare la forza, ma deve ben guardarsi dall’usare la violenza. Certo che una distinzione esatta dei confini che delimitano un’azione sana da quella troppo forte, nella politica è sottile e facilmente smarribile. Questi confini, per le caratteristiche dell’attività politica, possono essere purtroppo facilmente varcati; ma ciò non giustifica la diffidenza di molti, i quali non intendono l’interno travaglio della vita politica e vogliono vedere l’immoralità nella forza e nella risolutezza delle sue decisioni. </p><p class="paragraph" data-counter="10" id="p-10">D’altra parte non si può esigere che la politica si esplichi solo in forma di caritatevole dolcezza. La stessa legge – ultima espressione della politica – è dura nei riguardi dell’uomo; il criterio pur giusto delle maggioranze e delle minoranze è anche esso rigido e inesorabile. </p><p class="paragraph" data-counter="11" id="p-11">La politica, che deve essere morale, non sarà né debole né dolce; essa avrà dietro di sé ed a suo sostegno il diritto del quale non può fare a meno; né potrà guardare all’orizzonte verso una società idilliaca dove non occorra il rigore della norma; noi sappiamo che la vita su questa terra non è angelica, ma umana, e la politica, che è destinata in concreto agli uomini, sarà umana ma non per questo immorale.</p><p class="paragraph" data-counter="12" id="p-12">D’altra parte una sana legislazione traduce nella società maggior valore di giustizia di quanto non possa fare la carità individuale. </p><p class="paragraph" data-counter="13" id="p-13">Ora – dice l’oratore – mi è gradito fare alcune precisazioni personali.</p><p class="paragraph" data-counter="14" id="p-14">L’uomo è l’attore quotidiano della vita politica; perciò nessuno può sottrarsi, se non all’attività, almeno all’interessamento della politica. Ogni uomo ha il dovere della professione della politica, che deve esplicare obbedendo alle esigenze morali della propria vita.</p><p class="paragraph" data-counter="15" id="p-15">Nella vita politica è necessario entrare dopo essersi arricchiti della più completa preparazione umana, in quanto la politica non può fare astrazione dall’uomo con il quale sta a diretto contatto nello svolgimento quotidiano di una attività prettamente umana. E in ciò l’uomo politico deve curare che il suo impegno sia pieno, ed investa tutta intera la propria personalità.</p><p class="paragraph" data-counter="16" id="p-16">Avanti al fatto poi che nella politica le ideologie sono diverse ed assai numerose, l’uomo politico deve essere fedele alla propria, che, pur differenziandosi dalle altre, avrà con essi anche però qualcosa in comune; della moltitudine degli avversari non dovrà mai temere, facendo coesistere la propria con le idee altrui; non solo tollerando queste ultime, ma rispettandole con carità ed in base ai sani principi democratici. </p><p class="paragraph" data-counter="17" id="p-17">Né si può astrarre da alcune manifestazioni particolari della attività politica, come la polemica, che ha diritto di esistere, ma che deve cessare ogni volta che le idee possono convergere.</p><p class="paragraph" data-counter="18" id="p-18">La tattica politica poi corrisponde ad un retto e prudente giudizio della situazione nella quale si deve agire.</p><p class="paragraph" data-counter="19" id="p-19">In politica deve essere sostenuta la propria personalità ma senza che ciò sia oggetto di vana ambizione.</p><p class="paragraph" data-counter="20" id="p-20">Particolare responsabilità hanno i rappresentanti democratici della vita politica. Essi devono ascoltare ed appoggiare quanto viene loro richiesto dal gruppo elettorale dal quale deriva il loro potere, ma non indulgere, per desiderio di popolarità, nel loro giudizio, e svolgere piuttosto attività di sano orientamento. </p><p class="paragraph" data-counter="21" id="p-21">Questi problemi morali della politica in particolare devono essere sentiti da noi che abbiamo vissuto intimamente una vita di formazione morale cristiana, e che i principii cristiani vogliamo tradurre con la medesima coscienza nella vita pubblica.</p></body></html>