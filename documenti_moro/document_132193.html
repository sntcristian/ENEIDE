<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.193" name="dcterms.relation"/><meta content="10.48678/unibo/aldomoro1.3.2.193" name="dcterms.identifier"/><meta content="Moro, Aldo, [Discorso tenuto a Vittorio Veneto in occasione della ricorrenza del 4 novembre], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.193." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Discorso tenuto a Vittorio Veneto in occasione della ricorrenza del 4 novembre</title>
<div id="mentionMeta"><meta about="https://w3id.org/moro/enoam/data/vittorio-veneto" typeof="dcterms:Location"/><meta about="https://w3id.org/moro/enoam/data/vittorio-veneto" content="Vittorio Veneto" property="rdfs:label"/><meta about="https://w3id.org/moro/enoam/data/vittorio-veneto" property="owl:sameAs" resource="http://www.wikidata.org/entity/Q47578"/><meta about="https://w3id.org/moro/enoam/data/ceneda" typeof="dcterms:Location"/><meta about="https://w3id.org/moro/enoam/data/ceneda" content="Ceneda" property="rdfs:label"/><meta about="https://w3id.org/moro/enoam/data/ceneda" property="owl:sameAs" resource="http://www.wikidata.org/entity/Q2316315"/><meta about="https://w3id.org/moro/enoam/data/serravalle" typeof="dcterms:Location"/><meta about="https://w3id.org/moro/enoam/data/serravalle" content="Serravalle" property="rdfs:label"/><meta about="https://w3id.org/moro/enoam/data/serravalle" property="owl:sameAs" resource="http://www.wikidata.org/entity/Q1961631"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/veneto" typeof="dcterms:Location"/><meta about="https://w3id.org/moro/enoam/data/veneto" content="Veneto" property="rdfs:label"/><meta about="https://w3id.org/moro/enoam/data/veneto" property="owl:sameAs" resource="http://www.wikidata.org/entity/Q1243"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Discorso tenuto a Vittorio Veneto in occasione della ricorrenza del 4 novembre </h1><p class="paragraph" data-counter="1" id="p-1">Il 4 novembre sarà sempre un giorno Vostro, cittadini di <span about="https://w3id.org/moro/enoam/data/132193/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/vittorio-veneto" typeof="deo:Reference">Vittorio Veneto</span>; e Voi stessi, nel far coincidere con la Celebrazione della Vittoria i lieti festeggiamenti per i primi cento anni di vita della Vostra comunità cittadina, avete sentito che tra i giorni dell’anno uno soprattutto era il giorno a ciò riservato. Oggi ricordiamo due ricorrenze diverse, ma non prive di affinità sostanziali. Questa città nacque cento anni or sono da un’intesa cordiale tra due minori nuclei cittadini, <span about="https://w3id.org/moro/enoam/data/132193/v1/mention-7" class="mention place" id="mention-7" property="dcterms:references" resource="https://w3id.org/moro/enoam/data/ceneda" typeof="deo:Reference">Ceneda</span> e <span about="https://w3id.org/moro/enoam/data/132193/v1/mention-9" class="mention place" id="mention-9" property="dcterms:references" resource="https://w3id.org/moro/enoam/data/serravalle" typeof="deo:Reference">Serravalle</span>, che si fusero in una sola città, la quale si dette il nome del sovrano, sotto di cui era avvenuta l’annessione del <span about="https://w3id.org/moro/enoam/data/132193/v1/mention-14" class="mention place" id="mention-14" property="dcterms:references" resource="https://w3id.org/moro/enoam/data/veneto" typeof="deo:Reference">Veneto</span> all’<span about="https://w3id.org/moro/enoam/data/132193/v1/mention-11" class="mention place" id="mention-11" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>.</p><p class="paragraph" data-counter="2" id="p-2">Ognuno testimonia come può le grandi idee ispiratrici della condotta umana e i generali orientamenti della storia. I Vostri padri, cittadini di <span about="https://w3id.org/moro/enoam/data/132193/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/vittorio-veneto" typeof="deo:Reference">Vittorio Veneto</span>, dettero testimonianza di unione, di solidarietà, di idee larghe e costruttive. Dalla loro volontà di unione e d’intesa nacque una città nuova, che il destino serbava come scenario all’epilogo del nostro Risorgimento nazionale. era stato, il Risorgimento, una ricerca di unità politica tra uomini che la storia e la cultura rendevano concordi e solidali. E per un disegno imprevedibile l’ultimo slancio vitale del primo Risorgimento partì da una comunità cittadina che era nata da una particolare volontà di affratellamento.</p><p class="paragraph" data-counter="3" id="p-3">Permettetemi di ricordare che i due nuclei primitivi della Vostra città, <span about="https://w3id.org/moro/enoam/data/132193/v1/mention-10" class="mention place" id="mention-10" property="dcterms:references" resource="https://w3id.org/moro/enoam/data/serravalle" typeof="deo:Reference">Serravalle</span> e <span about="https://w3id.org/moro/enoam/data/132193/v1/mention-8" class="mention place" id="mention-8" property="dcterms:references" resource="https://w3id.org/moro/enoam/data/ceneda" typeof="deo:Reference">Ceneda</span>, possedevano, come ancor oggi possiedono nella nuova unitaria compagine, preziosi cimeli d’arte, segni di tradizioni locali nobili e singolari: ma non furono aliene dal farne un solo patrimonio di storia e di civiltà, preferendo quel che univa quel che poteva unire.</p><p class="paragraph" data-counter="4" id="p-4">Quest’esempio mirabile di concordia fu premiato dall’esordio della vittoria finale delle armi italiane, che avvenne qui a <span about="https://w3id.org/moro/enoam/data/132193/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/vittorio-veneto" typeof="deo:Reference">Vittorio Veneto</span> il 24 ottobre 1918, e condusse alla fausta conclusione della guerra dopo solo dieci giorni. Questa città, che aveva conosciuto le esperienze della guerra sin dall’età romana, assistette a quella formidabile offensiva di volontà e di mezzi, che ottenne il coronamento dei sogni, concepiti dalle generazioni del Risorgimento per più di un secolo. Vogliamo ricordare come quest’ultima offensiva della Grande Guerra, l’offensiva di <span about="https://w3id.org/moro/enoam/data/132193/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/vittorio-veneto" typeof="deo:Reference">Vittorio Veneto</span>, sia stata dura e sanguinosa: essa costò all’esercito italiano 34000 caduti, che oggi onoriamo in questa fausta ricorrenza e che vediamo presenti tra i vivi con occhio animato da fede civile e religiosa.</p><p class="paragraph" data-counter="5" id="p-5">Ancora altro destino di storia era serbato a <span about="https://w3id.org/moro/enoam/data/132193/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/vittorio-veneto" typeof="deo:Reference">Vittorio Veneto</span> dal secondo Risorgimento d’<span about="https://w3id.org/moro/enoam/data/132193/v1/mention-12" class="mention place" id="mention-12" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, che la vide schierata con il valore dei suoi figli nella Resistenza e nella guerra di Liberazione, così che al privilegio di essere stata la città dell’offensiva vittoriosa si aggiunse nel ’46 l’alta distinzione del conferimento di una medaglia d’oro al valor militare. Sono ancora tra noi alcuni valorosi, ai quali il Paese ha tributato il massimo riconoscimento per il valore dimostrato sul campo di battaglia. Sappiano, questi nostri amici e fratelli, che li consideriamo testimoni dei propositi e delle opere di oggi e del nostro attendere con animo consapevole e sereno il Cinquantenario della Vittoria che sarà l’anno di <span about="https://w3id.org/moro/enoam/data/132193/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/vittorio-veneto" typeof="deo:Reference">Vittorio Veneto</span> e ne consacrerà una volta di più l’appartenenza ai fasti della storia italiana. </p></body></html>