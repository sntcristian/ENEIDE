<!DOCTYPE html>
<html><head prefix="rdfs: http://www.w3.org/2000/01/rdf-schema# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.2.059" name="dcterms.relation"/><meta content="10.48678/unibo/aldomoro1.2.2.059" name="dcterms.identifier"/><meta content="Moro, Aldo, [Sull’insegnamento delle istituzioni di diritto penale], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Iniziativa democratica (1952-1958), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.2.059." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Iniziativa democratica (1952-1958), 2024" name="description"/><title>[Sull’insegnamento delle istituzioni di diritto penale]</title>


<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="fabio: http://purl.org/spar/fabio/ dcterms: http://purl.org/dc/terms/"><h1>[Sull’insegnamento delle istituzioni di diritto penale]</h1><p class="paragraph" data-counter="1" id="p-1">Vorrei<sup><a href="#curatornote-1" id="curatornote-ref-1">[1]</a></sup> dare ragione di alcuni emendamenti che come presentatore crederei di apportare a questa proposta di legge, tenendo conto delle osservazioni che furono a suo tempo fatte dai colleghi. Questa proposta di legge, inizialmente, mirava ad includere l’insegnamento delle istituzioni di diritto penale, nella forma di insegnamento complementare, nell’ordinamento degli studi delle facoltà di giurisprudenza e di scienze politiche. La ragione determinante era una esigenza di carattere didattico, che già ebbi ad esporre. Fu osservato, da parte dei colleghi, che mal si comprendeva come potesse assumere forma di insegnamento complementare un insegnamento istituzionale, cioè un insegnamento di carattere generico, elementare e, per sua natura, propedeutico, tendente a dare agli studenti universitari quelle cognizioni fondamentali inerenti, nella specie, al diritto penale, le quali dovrebbero permettere di seguire con maggior profitto i corsi più ampi ed approfonditi del diritto penale.</p><p class="paragraph" data-counter="2" id="p-2">Sin da quel momento, ebbi a dire che ritenevo giusta questa osservazione e che i presentatori della proposta di legge si erano limitati a proporre l’inclusione delle istituzioni di diritto penale tra gli insegnamenti complementari in quanto, in vista di una possibile rapida approvazione della legge sulla riforma della scuola, avevano ritenuto di dover fare soltanto un primo passo innanzi verso la soddisfazione di questa esigenza. Però, tenuto conto che la legge sulla riforma della scuola non sembra possa essere approvata nell’immediato futuro, anche io ritengo che si possa realizzare questo giusto completamento degli insegnamenti fondamentali della facoltà di giurisprudenza. </p><p class="paragraph" data-counter="3" id="p-3">Era stata fatta anche un’altra osservazione relativa all’opportunità che, non soltanto vi fosse uno studio propedeutico del diritto penale, ma anche uno studio propedeutico del diritto pubblico generale.</p><p class="paragraph" data-counter="4" id="p-4">Come è noto, nella facoltà di giurisprudenza si studia, da un lato il diritto costituzionale, dall’altro il diritto amministrativo. Però, anche in questo campo si deve lamentare la mancanza dello studio di quelle norme elementari e generali che permettono di compiere gli studi del diritto vero e proprio con quella profondità e con quella ampiezza che sono opportune per la preparazione professionale del giovane studente. Infatti, come è noto, nella facoltà di giurisprudenza sono finora insegnate due istituzioni, le istituzioni di diritto romano e le istituzioni di diritto privato. Alle istituzioni di diritto romano seguono, da un lato, la storia del diritto romano, materia annuale, e dall’altro il diritto romano, materia biennale. Sicché, complessivamente, quattro corsi sono dedicati allo studio del diritto romano. </p><p class="paragraph" data-counter="5" id="p-5">Analogamente, per il diritto privato vi è un insegnamento propedeutico di istituzioni di diritto privato e un insegnamento biennale di diritto civile; accanto a quest’ultimo vi è un insegnamento annuale di diritto commerciale.</p><p class="paragraph" data-counter="6" id="p-6">Come si vede, alle materie del diritto romano e del diritto privato è dato un ampio svolgimento, poiché vi sono quattro corsi per ciascuna di esse. Mentre, non si sa bene per quale ragione, l’insegnamento del diritto pubblico è limitato ad un insegnamento annuale di diritto costituzionale e ad un insegnamento biennale di diritto amministrativo, che resta sempre incompleto perché, dovendo trattare più profondamente alcune parti del programma, finisce col rimanere scoperto lo studio delle norme elementari e generali della materia.</p><p class="paragraph" data-counter="7" id="p-7">Lo stesso si dica per l’insegnamento del diritto penale, al quale è dedicato un corso biennale, evidentemente insufficiente per una trattazione profonda della materia, per cui i professori debbono limitarsi a trattarne alcune parti.</p><p class="paragraph" data-counter="8" id="p-8">Ora, la trattazione profonda di alcune parti della materia, mentre è perfettamente concepibile quando vi sia stato un precedente studio istituzionale (come avviene per il diritto privato e per il diritto romano), lascia invece scoperta la preparazione dello studente quando questo studio preparatorio di carattere generale non vi sia stato.</p><p class="paragraph" data-counter="9" id="p-9">Da ciò la necessità, a mio parere, di includere nell’ambito degli insegnamenti fondamentali della facoltà di giurisprudenza, da un lato le istituzioni di diritto pubblico, e dall’altro le istituzioni di diritto penale. In sostanza, il primo anno di studio presso la facoltà dovrebbe essere dedicato ad uno studio di carattere propedeutico, preparatorio, che poi è il solo che il giovane al primo anno di università possa assimilare, mentre, con l’attuale ordinamento, il giovane già nel primo anno è chiamato a studiare anche qualche materia non propedeutica, per la quale evidentemente non è preparato.</p><p class="paragraph" data-counter="10" id="p-10">Per quanto riguarda la facoltà di scienze politiche, la richiesta dell’inclusione del diritto penale tra le materie fondamentali della facoltà mi pare pienamente giustificata, e c’è proprio da domandarsi perché mai non ci si sia pensato prima, dal momento che vengono insegnate le istituzioni di diritto privato e di diritto pubblico. Per comprendere come un insegnamento, almeno in forma elementare, del diritto penale sia necessario nella facoltà di scienze politiche, basta pensare che con questa laurea si può accedere a tutte le carriere dello Stato, esclusa la magistratura; che, quindi, si può diventare commissario di pubblica sicurezza, nel qual caso si deve applicare il Codice penale; si può diventare diplomatici, ed anche in questo campo vi è tutta una serie di reati che interessano l’attività del console all’estero.</p><p class="paragraph" data-counter="11" id="p-11">Poiché ci si era preoccupati dell’aggravio che poteva derivare dall’inclusione di questi insegnamenti tra gli studi di giurisprudenza e scienze politiche, tenuto conto che nella facoltà di giurisprudenza è prevista la obbligatorietà di tre esami a scelta dello studente, e nella facoltà di scienze politiche di quattro esami a scelta dello studente, io penso di proporre, analogamente a quanto fu fatto quando furono integrate le tabelle relative agli insegnamenti della facoltà di medicina, che questi insegnamenti complementari siano ridotti a due nella facoltà di giurisprudenza, e a tre nella facoltà di scienze politiche.</p><p class="paragraph" data-counter="12" id="p-12">Così pure mi sembra equo stabilire che questo nuovo ordinamento si applichi soltanto agli studenti che si iscrivono a queste facoltà a partire dal prossimo anno accademico 1953-1954, lasciando che gli studenti, i quali hanno iniziato gli studi con diverso ordinamento, li completino con l’ordinamento più ridotto.</p><p class="paragraph" data-counter="13" id="p-13">Pertanto, ho predisposto un testo in cui si tiene conto di queste proposte che ho fatto, e del quale mi riservo di dare lettura dopo lo svolgimento della discussione generale. </p><p class="paragraph" data-counter="14" id="p-14">Ma<sup><a href="#curatornote-2" id="curatornote-ref-2">[2]</a></sup> non comporta aggravio finanziario. Il numero dei posti di ruolo resta quello che è. Non è detto che questi insegnamenti debbano essere impartiti da professori di ruolo. Saranno le singole facoltà ad attribuire questi insegnamenti per incarico oppure ad un posto di ruolo.</p><p class="paragraph" data-counter="15" id="p-15">Desidero<sup><a href="#curatornote-3" id="curatornote-ref-3">[3]</a></sup> solo aggiungere che proporrò anche che sia cambiato il nome dell’insegnamento di procedura penale nell’altro di insegnamento di diritto processuale penale, perché questa è la natura dell’insegnamento che non è più considerato come una tecnica del processo, ma come diritto del processo penale.</p><ol id="curatorNotes"><li about="https://w3id.org/moro/enoam/data/122059/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene riprendendo la discussione dalle sollecitazioni emerse nella precedente seduta del 18 luglio 1952. <a href="#curatornote-ref-1">↑</a></li><li about="https://w3id.org/moro/enoam/data/122059/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene in merito alla proposta dell’onorevole Matteo Rescigno chiedendo di sentire il parere della Commissione finanze e tesoro per eventuali aggravi di spesa sul bilancio. <a href="#curatornote-ref-2">↑</a></li><li about="https://w3id.org/moro/enoam/data/122059/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene dopo aver ottenuto il parere favorevole alle sue proposte del ministro della Pubblica istruzione Antonio Segni. <a href="#curatornote-ref-3">↑</a></li></ol></body></html>