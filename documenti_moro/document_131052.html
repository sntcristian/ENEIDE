<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.1.052" name="dcterms.relation"/><meta content="10.48678/unibo/aldomoro1.3.1.052" name="dcterms.identifier"/><meta content="Moro, Aldo, [La democrazia non è ancora un bene sicuro], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, Segretario della DC (1959-1963), a cura di Leopoldo Nuti e Paolo Pombeni, edizione e nota storico-critica di Valentina Casini, Bologna, Università di Bologna, 2021. DOI: https://doi.org/10.48678/unibo/aldomoro1.3.1.052." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Segretario della DC (1959-1963), 2021" name="description"/><title>[La democrazia non è ancora un bene sicuro]</title>
<div id="mentionMeta"><meta about="https://w3id.org/moro/enoam/data/partito-comunista-italiano" typeof="foaf:Organization"/><meta about="https://w3id.org/moro/enoam/data/partito-comunista-italiano" content="Partito comunista italiano" property="rdfs:label"/><meta about="https://w3id.org/moro/enoam/data/partito-comunista-italiano" property="owl:sameAs" resource="http://www.wikidata.org/entity/Q461886"/><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/partito-socialista-italiano" typeof="foaf:Organization"/><meta about="https://w3id.org/moro/enoam/data/partito-socialista-italiano" content="Partito socialista italiano" property="rdfs:label"/><meta about="https://w3id.org/moro/enoam/data/partito-socialista-italiano" property="owl:sameAs" resource="http://www.wikidata.org/entity/Q590750"/></div>

<div id="footnoteMeta"><meta about="https://w3id.org/moro/enoam/data/valentina-casini" typeof="foaf:Person"/><meta about="https://w3id.org/moro/enoam/data/valentina-casini" content="Valentina Casini" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1 class="title-1">[La democrazia non è ancora un bene sicuro]</h1><p class="paragraph" data-counter="1" id="p-1">La prossima consultazione elettorale amministrativa, alla quale partecipa pressoché intero il corpo elettorale italiano, assume, per il momento nel quale si svolge e per l’obiettivo rilievo delle amministrazioni che debbono essere rinnovate, una notevole importanza<sup><a href="#curatornote-1" id="curatornote-ref-1">[1]</a></sup>. Si abbiano presenti infatti le forti polemiche che hanno accompagnato le vicende politiche di questi due primi anni di legislatura<sup><a href="#curatornote-2" id="curatornote-ref-2">[2]</a></sup> e gli interrogativi che sono stati così proposti nei confronti dei partiti e che in molti casi attendono ancora una risposta. Questa polemica è dunque destinata ad intrecciarsi al dibattito elettorale, determinando punti di vista e prospettive non senza rilievo per la ripresa della normale attività politica dopo le elezioni. Ma la posta in gioco è molto importante anche solo con riguardo al rinnovo in corso delle amministrazioni comunali e provinciali per il valore che hanno i centri del potere locale nella vita democratica, per la complessità crescente degli interessi iscritti nella cerchia delle comunità provinciali e comunali, per gli immancabili riflessi che le autonomie hanno sulla vita dello Stato; riflessi fecondi e costruttivi, quando esse sappiamo inserirsi senza disarmonie, senza strappi, senza riserve nell’organizzazione politica della comunità nazionale; riflessi invece negativi, quando la autonomia sia strumentalmente utilizzata per far venire direttive politiche disarmoniche di fronte a quelle secondo le quali si ordina lo Stato e quindi come mezzo di rottura dello Stato democratico. Quest’ultima ipotesi si verifica certamente per quanto riguarda il <span about="https://w3id.org/moro/enoam/data/131052/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">PCI</span>, il quale non fa mistero della sua volontà di considerare le amministrazioni locali come centri di potere, come esso dice, popolare da usare per il permanente attacco comunista alla democrazia italiana.</p><p class="paragraph" data-counter="2" id="p-2">Queste brevi considerazioni mi pare siano sufficienti a fare intendere tutto il significato della consultazione in corso e come essa impegni a scelte meditate ed oculate, perché ricche, così sul terreno amministrativo come su quello politico, di rilevanti conseguenze. I cittadini italiani non considerino dunque questa prova elettorale come una cosa minore, della quale sia lecito disinteressarsi e che si possa magari disertare. E non la considerino neppure l’occasione di decisioni che possano essere prese sulla base di valutazioni meramente particolari, personalistiche o localistiche. Queste scelte hanno invece un significato amministrativo serio ed impegnativo, un significato che, per essere amministrativo, non sfugge a qualificazioni politiche generali, non corrisponde, cioè, a grette ragioni di interesse locale, ma a seri criteri ispiratori in materia di organizzazione sociale e di gestione degli interessi comuni. Esse inoltre, come si è visto, sono inserite in un contesto politico, assumono rilievo in ordine ad obiettivi politici, contribuiscono a creare un’atmosfera della quale un cittadino consapevole delle sue responsabilità non può disinteressarsi.</p><p class="paragraph" data-counter="3" id="p-3">La <span about="https://w3id.org/moro/enoam/data/131052/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span> si preoccupa naturalmente che non sfugga all’elettorato questo complesso significato amministrativo, politico e psicologico della prossima consultazione. Ma al tempo stesso essa sta facendo e farà di tutto nel corso della campagna elettorale, perché considerazioni politiche, introdotte artificiosamente e con eccesso nel momento elettorale, non fungano come un elemento deviante e distraente per l’elettorato, non valgano ad oscurare gravemente il significato delle scelte amministrative che devono restare a nostro avviso, per la loro obiettiva importanza, in piena evidenza.</p><p class="paragraph" data-counter="4" id="p-4">La <span about="https://w3id.org/moro/enoam/data/131052/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span> crede infatti davvero nelle autonomie locali. Vi crede più di altri partiti tiepidi e tardivi sostenitori della autonomia dei centri d’interesse e di potere. La <span about="https://w3id.org/moro/enoam/data/131052/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span> crede in esse, in quanto appartengono come elemento caratterizzante alla sua ideologia, la dottrina sociale cristiana, per la quale il pluralismo sociale, come si dice, è un’effettiva ed insostituibile espressione di libertà, una reale garanzia di fronte alla fatale prepotenza di uno Stato accentrato e soffocatore. La <span about="https://w3id.org/moro/enoam/data/131052/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span> considera gli Enti Locali come un momento essenziale della vita democratica, una insostituibile garanzia di libertà, un mezzo per costruire efficacemente, dal basso, lo Stato democratico. Nelle autonomie locali essa ha fatto le sue prime prove, ha sperimentato le sue dottrine e tecniche, ha progressivamente arricchito le sue esperienze di partito politico. Essa ha contribuito in modo decisivo a ricostruire su basi democratiche le amministrazioni dopo la dittatura e la guerra: ha accompagnato, assumendo vastissime responsabilità sul terreno proprio delle autonomie, il riassetto politico e lo sviluppo democratico del Paese che ha appunto in quelle un necessario presupposto.</p><p class="paragraph" data-counter="5" id="p-5">La <span about="https://w3id.org/moro/enoam/data/131052/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span> presenta dunque per questo aspetto un bilancio attivo all’elettorato, mentre formula un programma per l’avvenire, mentre indica i principi cui intende ispirarsi e gli impegni che assume per la futura gestione degli Enti locali che la rinnovata fiducia popolare vorrà ancora una volta e largamente affidare ad essa.</p><p class="paragraph" data-counter="6" id="p-6">Ma il quadro degli impegni amministrativi della <span about="https://w3id.org/moro/enoam/data/131052/v1/mention-9" class="mention organization" id="mention-9" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span> va inserito in una cornice politica che lo illumini e, per così dire, lo ravvivi.</p><p class="paragraph" data-counter="7" id="p-7">Vi sono problemi permanenti nel nostro Paese, i problemi di fondo che sono automaticamente proposti nell’atto stesso in cui si pone in movimento il corpo elettorale, nell’atto nel quale il cittadino sta per prendere una decisione che ha obiettivamente, per il solo fatto di essere espressione della sovranità popolare, un certo significato politico. Tra questi problemi è naturalmente primo quello proposto in <span about="https://w3id.org/moro/enoam/data/131052/v1/mention-19" class="mention place" id="mention-19" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> dal <span about="https://w3id.org/moro/enoam/data/131052/v1/mention-25" class="mention organization" id="mention-25" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">Partito Comunista</span>, dalla sua forza, dalla sua attiva presenza, dalla sua iniziativa incisiva e pronta. Non c’è evento politico in <span about="https://w3id.org/moro/enoam/data/131052/v1/mention-20" class="mention place" id="mention-20" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> che non sia influenzato dalla realtà del <span about="https://w3id.org/moro/enoam/data/131052/v1/mention-28" class="mention organization" id="mention-28" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">partito comunista</span> e che non assuma un significato in rapporto al <span about="https://w3id.org/moro/enoam/data/131052/v1/mention-26" class="mention organization" id="mention-26" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">Partito Comunista</span>. Il comunismo non consente, specie in <span about="https://w3id.org/moro/enoam/data/131052/v1/mention-21" class="mention place" id="mention-21" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, neutralità, indifferenze, assenze. Si tratta quindi di vedere, proprio con riguardo a queste elezioni se vi sia qualcosa di nuovo per quanto riguarda il <span about="https://w3id.org/moro/enoam/data/131052/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">PCI</span>, qualcosa nel comunismo, qualche cosa nei rapporti del comunismo con le altre forze politiche che possa far ritenere superate le tradizionali impostazioni della lotta politica in <span about="https://w3id.org/moro/enoam/data/131052/v1/mention-22" class="mention place" id="mention-22" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, superata la necessità di una rigorosa attenzione rivolta al <span about="https://w3id.org/moro/enoam/data/131052/v1/mention-29" class="mention organization" id="mention-29" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">partito comunista</span>, ammissibili nuove forme di rapporti politici che spostino l’accento della difesa democratica contro il comunismo e naturalmente contro ogni totalitarismo come è quello fascista ad un sereno gioco di forze politiche, cioè ad un libero confronto di ideali e programmi. Il che porterebbe ad attenuare le esigenze di solidarietà, per dar luogo invece ad una più netta differenziazione e articolazione di forze politiche. Tutto ciò presuppone un <span about="https://w3id.org/moro/enoam/data/131052/v1/mention-30" class="mention organization" id="mention-30" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">partito comunista</span> isolato, indebolito, posto quasi ai margini della politica, in definitiva con una iniziativa debole e senza risonanze. Ma questa è una visione ottimistica e certo non vera della realtà politica italiana. L’insistervi troppo potrebbe determinare una ingiustificata stanchezza dell’elettorato di fronte alle tradizionali rigide posizioni proprie della vita politica italiana, l’illusione di poter allentare la vigilanza, la convinzione di potersi spingere senza grossi rischi più a sinistra di quanto non si tentasse di fare per il passato. Ora è vero che il comunismo ha subito dei rovesci in questi anni. È vero che non tutto è andato bene nella sua politica che ha visto di volta in volta mancare alcuni obiettivi e successi che aveva considerato sicuri. Così le prime timide manifestazioni della spinta differenziatrice ed autonomistica del <span about="https://w3id.org/moro/enoam/data/131052/v1/mention-32" class="mention organization" id="mention-32" property="dcterms:references" resource="https://w3id.org/moro/enoam/data/partito-socialista-italiano" typeof="deo:Reference">PSI</span>; così il fallimento di operazioni frontiste (o anzi spregiudicatamente neofrontiste) che il comunismo avrebbe volentieri praticato su larga scala, per togliere il suo potere alla <span about="https://w3id.org/moro/enoam/data/131052/v1/mention-10" class="mention organization" id="mention-10" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span> e poi attribuirselo in modo esclusivo; così il superamento dello stato di necessità che costringeva la <span about="https://w3id.org/moro/enoam/data/131052/v1/mention-11" class="mention organization" id="mention-11" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span> a ricevere lo appoggio dell’estrema destra e conseguentemente la riapertura del dialogo tra la <span about="https://w3id.org/moro/enoam/data/131052/v1/mention-12" class="mention organization" id="mention-12" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span> ed i partiti democratici<sup><a href="#curatornote-3" id="curatornote-ref-3">[3]</a></sup>. Tutto questo è vero e vale a far considerare illusorio e di maniera l’ottimismo ostentato dell’on. Togliatti<sup><a href="#curatornote-4" id="curatornote-ref-4">[4]</a></sup> e di recente dai comunisti nella campagna elettorale.</p><p class="paragraph" data-counter="8" id="p-8">Ma sarebbe estremamente pericoloso considerare superficialmente acquisite condizioni di reale isolamento; così il superamento del <span about="https://w3id.org/moro/enoam/data/131052/v1/mention-27" class="mention organization" id="mention-27" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">Partito Comunista</span>. In realtà alle lievitazioni di fermenti autonomistici del <span about="https://w3id.org/moro/enoam/data/131052/v1/mention-33" class="mention organization" id="mention-33" property="dcterms:references" resource="https://w3id.org/moro/enoam/data/partito-socialista-italiano" typeof="deo:Reference">PSI</span> fa ancora riscontro la pesante realtà delle solidarietà affermate e riaffermate con i comunisti sul piano sindacale e largamente ancora proprio sul terreno delle autonomie locali che viene oggi particolarmente in considerazione. Mentre sarebbe stato lecito attendersi specie dopo l’adozione di una legge proporzionale anche per le elezioni provinciali<sup><a href="#curatornote-5" id="curatornote-ref-5">[5]</a></sup>, una legge giustificata dai socialisti proprio come strumento di piena autonomia elettorale, che i socialisti denunciassero le vecchie intese con i comunisti, quanto meno non prendessero proprio in sede elettorale impegni preventivi per giunte socialcomuniste, è venuta la deliberazione del comitato centrale di quel partito che ha confermato la solidarietà dei due partiti, dove si tratti di garantire le posizioni di potere della classe lavoratrice, riservando ad altre formule di governo locale, ove esse fossero ancora in tali condizioni configurabili, una possibile subordinata di fronte alla scelta di fondo fatta ancora una volta dal <span about="https://w3id.org/moro/enoam/data/131052/v1/mention-34" class="mention organization" id="mention-34" property="dcterms:references" resource="https://w3id.org/moro/enoam/data/partito-socialista-italiano" typeof="deo:Reference">PSI</span> nel senso di una larga pratica di solidarietà con il <span about="https://w3id.org/moro/enoam/data/131052/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">PCI</span>. E si noti che la decisione è stata presa dalla maggioranza autonomistica in contraddizione con la minoranza di quel partito e quindi senza neppure pagare un prezzo così alto in funzione del raggiungimento della piattaforma elettorale unitaria del <span about="https://w3id.org/moro/enoam/data/131052/v1/mention-36" class="mention organization" id="mention-36" property="dcterms:references" resource="https://w3id.org/moro/enoam/data/partito-socialista-italiano" typeof="deo:Reference">Partito Socialista</span>. E si consideri ancora un’altra manifestazione della timidezza socialista e cioè il preannunciato voto contrario ad alcuni bilanci politicamente più significativi, senza che sia intervenuto nessun fatto a sconvolgere le prospettive di azione del Governo sul terreno della politica estera ed interna, quelle prospettive per le quali fu data l’astensione socialista. In realtà non si saprebbe concepire un voto dato per la formazione di un governo e che non miri a rendere possibile la vita del Governo stesso; un voto che sia per il passato e non anche invece per l’avvenire.</p><p class="paragraph" data-counter="9" id="p-9">Tutto ciò sta a dimostrare quali e quanti ostacoli si pongono sulla via dell’autonomia socialista, della piena acquisizione del <span about="https://w3id.org/moro/enoam/data/131052/v1/mention-35" class="mention organization" id="mention-35" property="dcterms:references" resource="https://w3id.org/moro/enoam/data/partito-socialista-italiano" typeof="deo:Reference">PSI</span> alla vita democratica. In queste condizioni il <span about="https://w3id.org/moro/enoam/data/131052/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">PCI</span> non può dirsi certo isolato e posto ai margini dello schieramento politico italiano. Né la sua iniziativa, malgrado alcuni evidenti insuccessi, ha perso mordente e capacità di incidere pericolosamente nella realtà politica italiana. Per fugare questo pericolo sono necessari ancora una volta la forza, l’autorità, il prestigio della <span about="https://w3id.org/moro/enoam/data/131052/v1/mention-13" class="mention organization" id="mention-13" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span>, alla quale infatti il <span about="https://w3id.org/moro/enoam/data/131052/v1/mention-31" class="mention organization" id="mention-31" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">partito comunista</span> si rivolge decisamente, quasi ignorando ogni altro avversario, indicandola come il nemico da battere per spianare la strada verso la conquista comunista del potere.</p><p class="paragraph" data-counter="10" id="p-10">Ma la <span about="https://w3id.org/moro/enoam/data/131052/v1/mention-14" class="mention organization" id="mention-14" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span>, mentre rivendica ancora una volta la sua storica funzione di contrapporre al comunismo la sua libera ed umana concezione del mondo, la sua forza democratica alla forza eversiva del comunismo, la sua autorità di massimo partito investito della responsabilità di governo alla azione corrosiva del più grande partito di opposizione, ed opposizione di regime, riconferma la straordinaria importanza di uno schieramento di partiti democratici, ai quali la <span about="https://w3id.org/moro/enoam/data/131052/v1/mention-15" class="mention organization" id="mention-15" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span> volentieri e rispettosamente si unisce per condurre, senza gelosi esclusivismi ideologici e di potere, una battaglia per la democrazia che richiede appunto l’impegno di molte forze, la utilizzazione di molte ideologie e tradizioni, la assicurazione di una varietà di forze politiche che corrisponda limpidamente ai molteplici orientamenti che nella società italiana confluiscono naturalmente nel rifiuto del comunismo livellatore, mortificante ed aggressivo e per l’instaurazione di una democrazia sicura e ricca di contenuto.</p><p class="paragraph" data-counter="11" id="p-11">In realtà il sistema democratico ha una larga base di convinzione e di consenso nel paese sulla quale contare. Non è certo giusto disperare dell’avvenire democratico del popolo italiano. Ma sarebbe ingenuo ottimismo negare che le basi di questa vita democratica non sono ancora solide quanto sarebbe desiderabile e necessario; che a sinistra ed a destra dello schieramento democratico vi sono larghe zone d’ombra, che la democrazia in una parola non è ancora un bene sicuro, ma deve essere difesa a sinistra ed a destra, contro forze eversive e contro forze reazionarie, contro insomma tutti gli estremismi che minacciano quella normalità democratica della quale è stata, è e sarà garante la <span about="https://w3id.org/moro/enoam/data/131052/v1/mention-16" class="mention organization" id="mention-16" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span> con la collaborazione efficace e generosa di partiti di alta tradizione.</p><p class="paragraph" data-counter="12" id="p-12">È la consapevolezza dei gravi rischi ancora incombenti sulla democrazia italiana che induce la <span about="https://w3id.org/moro/enoam/data/131052/v1/mention-17" class="mention organization" id="mention-17" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span> ad auspicare che da questa competizione elettorale scaturisca per essa una forza che le consenta di assolvere la sua missione, ed inoltre rispetto, riconoscimento e consenso per i partiti che l’affiancano in modo determinante nei suoi compiti di governo; efficace e volenterosa collaborazione di forze politiche; chiarezza di prospettive democratiche e ferme e conseguenti decisioni per tutti i partiti. Essa offre in cambio all’opinione pubblica, al corpo elettorale e ai partiti che hanno acconsentito a renderne possibile, con un mandato fiduciario in un momento così difficile, l’opera di governo, la garanzia della sua tradizione, del suo lungo servizio alle istituzioni democratiche, la sua unità che la impegna tutta nel compito di difesa democratica e di sviluppo sociale e civile del popolo italiano. Essa vuole ricordare come, stretta dall’angustia di stringenti necessità dello schieramento parlamentare e della vita dei partiti, abbia tenuto ferma con difficile coerenza tra opposte pressioni le sue caratteristiche essenziali di partito democratico, ed abbia fatto ogni sforzo nel lungo periodo del suo dominante impegno nella vita politica per allontanare la violenza e lo spirito di sopraffazione, assicurare condizioni di reale e crescente libertà, garantire la pace sociale, realizzare senza scosse e senza rischi uno sviluppo economico ed un progresso sociale che solo una cieca faziosità potrebbe disconoscere. Davvero oggi l’<span about="https://w3id.org/moro/enoam/data/131052/v1/mention-23" class="mention place" id="mention-23" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> è diversa. Diversa da quella soffocata dalla chiusura dei confini e dalla limitazione della libertà del periodo fascista; diversa da quella che risorgeva poco a poco dalle rovine della guerra e dalla devastazione degli spiriti; diversa ancora da quella di quattro anni fa. L’<span about="https://w3id.org/moro/enoam/data/131052/v1/mention-24" class="mention place" id="mention-24" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> è una nazione che, se ha ancora problemi da risolvere, sperequazioni di settore e di zone da colmare, una più compiuta giustizia da realizzare, una più piena libertà da garantire, è tuttavia una nazione moderna che cammina ormai con un passo celere sulla via del progresso. I momenti più tristi e più duri sono passati. Per quanto anche la <span about="https://w3id.org/moro/enoam/data/131052/v1/mention-18" class="mention organization" id="mention-18" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span> possa avere avuto deficienze nella sua azione di governo centrale e locale, sarebbe difficile, sarebbe disonesto disconoscere che sotto la sua guida è stato fatto un lungo difficile cammino e che essa è ancora necessaria al Paese.</p><p>Aldo Moro</p><ol id="curatorNotes"><li about="https://w3id.org/moro/enoam/data/131052/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/valentina-casini" typeof="fabio:Comment"> Il 6 e 7 novembre 1960 si sarebbero svolte le elezioni comunali e provinciali, insieme alle elezioni regionali in Trentino-Alto Adige. Andarono al voto quasi tutti i comuni capoluogo di provincia. <a href="#curatornote-ref-1">↑</a></li><li about="https://w3id.org/moro/enoam/data/131052/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/valentina-casini" typeof="fabio:Comment"> III Legislatura (12 giugno 1958 – 15 maggio 1963). <a href="#curatornote-ref-2">↑</a></li><li about="https://w3id.org/moro/enoam/data/131052/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/valentina-casini" typeof="fabio:Comment"> Moro si riferisce al superamento delle crisi dei governi Segni II (15 febbraio 1959 - 24 marzo 1960, monocolore Dc con l’appoggio esterno di Pli, monarchici, Msi) e Tambroni (25 marzo 1960 - 25 luglio 1960, monocolore Dc costituito con i voti determinanti del Msi alla Camera) e alla costituzione del governo in carica Fanfani III (26 luglio 1960 – 20 febbraio 1962, monocolore Dc che aveva ricevuto l’appoggio esterno di Psdi, Pli, Pri; per la prima volta dal 1947, il Psi si era astenuto sul voto di fiducia). <a href="#curatornote-ref-3">↑</a></li><li about="https://w3id.org/moro/enoam/data/131052/v1/curatornote-4" id="curatornote-4" property="dcterms:creator" resource="https://w3id.org/moro/enoam/data/valentina-casini" typeof="fabio:Comment"> Palmiro Togliatti (1893-1964), segretario del Pci. <a href="#curatornote-ref-4">↑</a></li><li about="https://w3id.org/moro/enoam/data/131052/v1/curatornote-5" id="curatornote-5" property="dcterms:creator" resource="https://w3id.org/moro/enoam/data/valentina-casini" typeof="fabio:Comment"> Si tratta della Legge 10 settembre 1960, n. 962, che introdusse il sistema proporzionale anche per le elezioni dei Consigli provinciali. <a href="#curatornote-ref-5">↑</a></li></ol></body></html>