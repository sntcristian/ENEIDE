<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.198" name="dcterms.relation"/><meta content="10.48678/unibo/aldomoro1.2.1.198" name="dcterms.identifier"/><meta content="Moro, Aldo, Osservatorio 2 (maggio 1948), in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.198." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Osservatorio 2 (maggio 1948)</title>
<div id="mentionMeta"><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>Osservatorio 2 (maggio 1948)</h1><p class="paragraph" data-counter="1" id="p-1">Ai margini della polemica politica che ha preso spunto dai risultati elettorali<sup><a href="#curatornote-1" id="curatornote-ref-1">[1]</a></sup> per dibattere il tema del c.d. pericolo clericale in <span about="https://w3id.org/moro/enoam/data/121198/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> è affiorato l’interessante argomento dei rapporti tra cristianesimo e libertà. Dovrà cioè il cristianesimo tradire se stesso, per tenere fede ai principi di libertà e di democrazia in nome dei quali ha combattuto la sua battaglia? O dovrà piuttosto abbandonare nell’azione concreta questi principi, per restare fedele alle sue ragioni ideali? È ciò che non senza apprensione, si domandano molti in questo momento, e non solo tra gli stessi avversari, ma tra gli stessi amici del cristianesimo, i quali partono in fondo da una posizione di fiduciosa aspettazione.</p><p class="paragraph" data-counter="2" id="p-2">Ora, se effettivamente siamo di fronte ad una grande prova (di una grandezza correlativa alla importanza delle possibilità di affermazione offerte al cristianesimo), non vi è dubbio che non vi è alcuna opposizione di principio tra gli ideali di libertà e gli ideali cristiani, che non vi è alcun rischio per la libertà, finché si tratta di realizzare la restaurazione cristiana del mondo. Ciò che questa espressione sembra implicare di «totalitario» è nel senso della profondità peculiare delle conquiste spirituali, ma non muta affatto il metodo della convinzione (e cioè l’operare per forza di carità) che pure caratterizza le acquisizioni spirituali.</p><p class="paragraph" data-counter="3" id="p-3">Per quanto è ferma la volontà di fare cristiano il mondo, per tanto è salva la libertà, senza della quale il cristianesimo sarebbe negato nel suo principio. In questa battaglia per una umanità più umana c’è posto per tutti gli uomini di buona fede, per tutti quelli che amano la verità e temono di vederla offuscata anche solo dal sospetto della costrizione.</p><ol id="curatorNotes"><li about="https://w3id.org/moro/enoam/data/121198/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Il riferimento è alle elezioni del 18 aprile 1948 in cui la Democrazia cristiana ha ottenuto circa il 48,5% dei voti.  <a href="#curatornote-ref-1">↑</a></li></ol></body></html>