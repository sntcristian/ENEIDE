<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.074" name="dcterms.relation"/><meta content="10.48678/unibo/aldomoro1.3.2.074" name="dcterms.identifier"/><meta content="Moro, Aldo, [Articolo per «La Gazzetta del Mezzogiorno» per le elezioni amministrative del 22 e 23 novembre 1964], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.074." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Articolo per «La Gazzetta del Mezzogiorno» per le elezioni amministrative del 22 e 23 novembre 1964</title>
<div id="mentionMeta"><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Articolo per «La Gazzetta del Mezzogiorno» per le elezioni amministrative del 22 e 23 novembre 1964</h1><p class="paragraph" data-counter="1" id="p-1">Ho già detto in più occasioni qual è il complesso significato del voto che il popolo italiano sta in questo momento esprimendo, il suo rilievo cioè sul terreno di una efficiente ed armonica articolazione autonomistica dello Stato ed in ordine alla situazione politica generale. Vorrei perciò limitarmi a richiamare questi importanti riflessi della decisione popolare in corso, tanto più che essa impegna il corpo elettorale pressoché tutto intero. Vorrei evocarli soprattutto per il mio elettorato con il quale ho potuto stabilire, purtroppo, un contatto limitato, benché estremamente cordiale, a causa dei doveri di governo che mi hanno tenuto occupato fin quasi alla vigilia della consultazione popolare. La mia preoccupazione riguarda innanzitutto, evidentemente, il comporsi - in forza di sagge decisioni dell'elettorato - di amministrazioni locali capaci di affrontare con il necessario vigore il rilevante e crescente complesso di problemi che si pongono in una società che è forzata alla gestione di un numero sempre maggiore di interessi, il cui riferimento immediato allo Stato è impossibile o almeno inopportuno. La decisione del corpo elettorale ed insieme, su questa base, l'iniziativa dei partiti sono elemento determinante per quella, se non assoluta, almeno tendenziale armonizzazione della vita amministrativa e di quella politica, indispensabile per evitare che sia frustrato quello sforzo di unità nella libertà che si impone in un momento, come questo, creativo e rinnovatore della vita nazionale. Ed infine c'è il dato, sempre politicamente rilevante, di una così vasta mobilitazione del corpo elettorale, alla quale le opposizioni hanno voluto dare, in modo accentuato, il significato di una prova circa la validità della formula politica di centro-sinistra, posta in essere tra tante difficoltà e chiamata ad affrontare così gravi ed eccezionali problemi. In effetti questo Governo si è trovato a dover porre, dinanzi ad una situazione economica particolarmente delicata ed attraverso una politica di stabilizzazione, le condizioni per la stessa compiuta attuazione del suo programma. Si è combattuto e si combatte in significativa coerenza, la battaglia per la ripresa dello sviluppo in un quadro di stabilità economica e insieme per il rinnovamento della società e dello Stato. Rinnovamento che è del resto, tra l'altro, necessario perché un nuovo sviluppo economico e sociale non dia luogo alle tensioni ed alle remore che hanno insidiato, in un groviglio assai complesso di problemi, l'impetuosa avanzata del Paese sul terreno economico e sociale negli ultimi anni. </p><p class="paragraph" data-counter="2" id="p-2">È stato il nostro uno sforzo coraggioso che nessuna polemica preconcetta può svalutare. Ma per la opposizione, che assolve del resto il suo compito, benché con una certa grossolanità e, si direbbe, con scarsa preoccupazione delle conseguenze, costi, insomma, quel che costi, non si tratta che di scoraggiare questa seria assunzione di responsabilità di dissolvere quel principio di costruttiva unità che si era andato faticosamente affermando. Senza avere di contro la reale alternativa di un diverso e più efficace incontro di forze politiche. Il voto è esplicitamente richiesto per mortificare i partiti della maggioranza, svalutare e respingerne l'intesa politica, togliere prospettive al Governo. Ed è naturale che noi si risponda chiarendo ed ammonendo e si difenda il valore della coalizione, anche con l'identificazione, al di là delle deformazioni di comodo, dei suoi obiettivi veri ed altamente positivi. Ricorderò perciò che non si può rilevare né temere confusione ideologica e meccanico allineamento tra i partiti, che si tratta di una libera e ben delimitata alleanza, che, contro giudizi sommari, monotoni e meramente propagandistici, vi è una reale differenza tra socialisti e comunisti; che una politica di rinnovamento, la quale è cosa molto più seria di demagogia e schematismi, è in corso mediante la puntuale attuazione del programma; che non sono in discussione né classismo né collettivismo, ma una concezione avanzata e penetrante della democrazia; che, infine, è in vista uno schieramento più vasto di difensori dello Stato democratico e perciò di partecipi e protagonisti della sua vita, per rendere ogni giorno più vicini obiettivi di giustizia e di diffuso progresso. L'auspicata sconfitta elettorale dei partiti di governo sul terreno amministrativo comprometterebbe questa unità, senza presumibilmente dar vita ad una altra, creerebbe un pericoloso vuoto politico, renderebbe più stentata - ed è dire ancora poco - la vita economica, sociale e politica del Paese. Tutto questo è in gioco e bisogna che lo si sappia. Non può valere per un elettore consapevole, ne l'alibi di una pura scelta amministrativa influenzata da considerazioni locali, né quella di una visione incompiuta e superficiale della situazione politica. Il risveglio potrebbe essere troppo amaro. Ma io mi auguro, ma io ho fiducia che prevalga la saggezza dell'elettorato sulla tentazione di una sterile negazione e di un dispetto, più frutto di emozione che di meditazione. Perché possa proseguire, dimostrare la sua validità, dare i suoi frutti questa nuova ed importante fase della vita politica italiana, la quale prende il via non dall'arbitrio di qualcuno, troppo debole in realtà per smuovere ostacoli di rilevante portata ed avviare a novità così significative, ma da serie e gravi ragioni, legate alle trasformazioni sociali ed all' evoluzione politica del Paese. Perché la democrazia ampli il suo respiro e si ponga su più solide basi. Perché l'<span about="https://w3id.org/moro/enoam/data/132074/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> si rinnovi senza scosse e divenga più moderna, umana e civile. E mi sia consentito, per avere combattuto tutte le battaglie del mio partito, in quasi vent'anni di esperienza politica, di sperare in questo momento che alla vitale coalizione, alla quale ora è affidata la guida della nazione, non manchi, in un rinnovato e generale consenso dell'elettorato, la solida base della forza e del prestigio della <span about="https://w3id.org/moro/enoam/data/132074/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>. Un partito che ha assicurato, con iniziativa determinante, le libere istituzioni in <span about="https://w3id.org/moro/enoam/data/132074/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, arricchendone mano a mano, ed ora con ritmo più intenso, il contenuto di umana dignità e di giustizia sociale. Un partito che ha offerto, in momenti oscuri, un'alternativa al disorientamento, alla dispersione, alla crescente pressione totalitaria ed ancora interpreta, dopo una così lunga vicenda, le attuali aspirazioni ed esigenze del popolo italiano, assicurando alla politica del nostro Paese, una preziosa continuità senza alcun irrigidimento in una costante apertura a tutto quello che di nuovo e di umano appaia all'orizzonte della nostra storia. </p></body></html>