<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.277" name="dcterms.relation"/><meta content="10.48678/unibo/aldomoro1.3.2.277" name="dcterms.identifier"/><meta content="Moro, Aldo, Discorso tenuto a Torino in occasione dell’inaugurazione di un nuovo quartiere popolare, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.277." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Discorso tenuto aTorinoin occasione dell'inaugurazione di un nuovo quartiere popolare</title>
<div id="mentionMeta"><meta about="https://w3id.org/moro/enoam/data/elio-capodaglio" typeof="foaf:Person"/><meta about="https://w3id.org/moro/enoam/data/elio-capodaglio" content="Elio Capodaglio" property="rdfs:label"/><meta about="https://w3id.org/moro/enoam/data/elio-capodaglio" property="owl:sameAs" resource="http://www.wikidata.org/entity/Q118188451"/><meta about="https://w3id.org/moro/enoam/data/elio-capodaglio" content="Capodaglio, Elio" property="skos:prefLabel"/><meta about="https://w3id.org/moro/enoam/data/gescal" typeof="foaf:Organization"/><meta about="https://w3id.org/moro/enoam/data/gescal" content="Gescal" property="rdfs:label"/><meta about="https://w3id.org/moro/enoam/data/gescal" property="owl:sameAs" resource="http://www.wikidata.org/entity/Q3761356"/><meta about="https://w3id.org/moro/enoam/data/torino" typeof="dcterms:Location"/><meta about="https://w3id.org/moro/enoam/data/torino" content="Torino" property="rdfs:label"/><meta about="https://w3id.org/moro/enoam/data/torino" property="owl:sameAs" resource="http://www.wikidata.org/entity/Q495"/><meta about="https://w3id.org/moro/enoam/data/ina-casa" typeof="foaf:Organization"/><meta about="https://w3id.org/moro/enoam/data/ina-casa" content="Ina-Casa" property="rdfs:label"/><meta about="https://w3id.org/moro/enoam/data/ina-casa" property="owl:sameAs" resource="http://www.wikidata.org/entity/Q3788634"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

<div id="footnoteMeta"><meta about="https://w3id.org/moro/enoam/data/michele-cento" typeof="foaf:Person"/><meta about="https://w3id.org/moro/enoam/data/michele-cento" content="Michele Cento" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1 class="title">Discorso tenuto a Torino in occasione dell'inaugurazione di un nuovo quartiere popolare </h1><p class="paragraph" data-counter="1" id="p-1">La grande opera che oggi si inaugura, e per la quale desidero esprimere il più vivo compiacimento al <span about="https://w3id.org/moro/enoam/data/132277/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/elio-capodaglio" typeof="deo:Reference">Presidente</span> della <span about="https://w3id.org/moro/enoam/data/132277/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/gescal" typeof="deo:Reference">Gescal</span><sup><a href="#curatornote-1" id="curatornote-ref-1">[1]</a></sup> e dell’Istituto Autonomo Case Popolari di <span about="https://w3id.org/moro/enoam/data/132277/v1/mention-11" class="mention place" id="mention-11" property="dcterms:references" resource="https://w3id.org/moro/enoam/data/torino" typeof="deo:Reference">Torino</span>, è un momento importante nell’attuazione dei nostri obiettivi di edilizia sociale. Essa dimostra la capacità operativa della <span about="https://w3id.org/moro/enoam/data/132277/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/gescal" typeof="deo:Reference">Gestione Case per Lavoratori</span> che, in una linea di continuità con le precedenti esperienze dell’<span about="https://w3id.org/moro/enoam/data/132277/v1/mention-13" class="mention organization" id="mention-13" property="dcterms:references" resource="https://w3id.org/moro/enoam/data/ina-casa" typeof="deo:Reference">Ina-Casa</span>, è stato uno strumento fondamentale della politica dell’abitazione in <span about="https://w3id.org/moro/enoam/data/132277/v1/mention-15" class="mention place" id="mention-15" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> in questo dopoguerra. È doveroso, in questa occasione, rammentare pochissimi dati che ci forniscano le dimensioni dello sforzo intrapreso e dei risultati ottenuti: 301.000 sono stati gli alloggi realizzati dall’<span about="https://w3id.org/moro/enoam/data/132277/v1/mention-14" class="mention organization" id="mention-14" property="dcterms:references" resource="https://w3id.org/moro/enoam/data/ina-casa" typeof="deo:Reference">Ina-Casa</span> nei suoi quattordici anni di attività ed oltre 32000 quelli cui ha dato vita la <span about="https://w3id.org/moro/enoam/data/132277/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/gescal" typeof="deo:Reference">Gescal</span> negli ultimi quattro anni; attualmente sono in corso di costruzione altri 15000 alloggi. La <span about="https://w3id.org/moro/enoam/data/132277/v1/mention-9" class="mention organization" id="mention-9" property="dcterms:references" resource="https://w3id.org/moro/enoam/data/gescal" typeof="deo:Reference">Gestione</span>, negli ultimi quattro anni, ha autorizzato interventi per oltre 450 miliardi di lire dei quali oltre 287 già aggiudicati in appalto.</p><p class="paragraph" data-counter="2" id="p-2">Queste dimensioni sono state rese possibili in quanto con la <span about="https://w3id.org/moro/enoam/data/132277/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/gescal" typeof="deo:Reference">Gescal</span> è entrato nel nostro mercato edilizio un operatore istituzionale che ha sempre fondato la sua azione sulla programmazione ed ha reso possibile l’applicazione di moderne tecnologie e di più avanzati sistemi produttivi nel settore edilizio. È evidente del resto che il raggiungimento di sempre più alti livelli di produttività nell’edilizia rappresenta condizione per il successo della politica dell’abitazione. Ciò è però reso possibile da una tale ampiezza dei programmi produttivi, da stimolare l’aumento delle dimensioni delle imprese edilizie od opportuni accordi consortili, rendendo possibile l’introduzione delle più avanzate innovazioni tecnologiche e la razionalizzazione delle tecniche di progettazione e di organizzazione dei lavori.</p><p class="paragraph" data-counter="3" id="p-3">Le esperienze positive che la <span about="https://w3id.org/moro/enoam/data/132277/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/gescal" typeof="deo:Reference">Gescal</span> ha fatto e la capacità di stimolo che essa ha rappresentato e può rappresentare nel processo di ammodernamento delle imprese edilizie italiane, saranno certo considerate in occasione delle scadenze legislative che, per il futuro della gestione, si presenteranno nella prossima legislatura. Tale circostanza fornirà, inoltre, l’opportunità per un riesame organico delle procedure in vigore e delle esperienze di questi anni, sì da giudicare serenamente quante delle difficoltà che la <span about="https://w3id.org/moro/enoam/data/132277/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/gescal" typeof="deo:Reference">Gescal</span>, benemerita organizzazione, ha dovuto superare, derivino dalla sua struttura e dalle sue procedure e quante invece da particolari situazioni congiunturali o da limiti che si pongono a tutta l’attività edilizia.</p><p class="paragraph" data-counter="4" id="p-4">Ma di fronte a una realizzazione imponente come questa è doveroso aver presenti anche le grandi dimensioni che il problema della casa assume ancora nel nostro Paese. Il programma di sviluppo economico<sup><a href="#curatornote-2" id="curatornote-ref-2">[2]</a></sup> dà la cifra di 20 milioni di stanze, nell’ipotesi di un soddisfacimento ottimale dei bisogni di abitazione della popolazione urbana e rurale. Esso precisa, però, con realismo e responsabilità, che tale valore deve considerarsi come un punto di riferimento per un’azione si impegni ad affrontare, con le risorse disponibili, i bisogni più urgenti mediante la progressiva espansione di una produzione edilizia conforme alla domanda esistente nel nostro Paese. Essa non può essere soddisfatta senza il concorso della iniziativa privata.</p><p class="paragraph" data-counter="5" id="p-5">La casa rappresenta sì un bene economico, ma ha anche un valore connesso a momenti fondamentali della vita dell’uomo ed allo sviluppo della sua personalità nella famiglia e nella società. Siamo infatti consapevoli delle relazioni che intercorrono, nella civiltà contemporanea, tra la giusta soddisfazione della domanda di abitazioni ed un equilibrato sviluppo dell’istituto familiare, specie nei suoi momenti più delicati, quali quelli della sua formazione e della sua naturale espansione. Per queste ragioni profonde, riaffermiamo l’importanza che il settore dell’edilizia riveste nel processo di espansione economica e di sviluppo civile della nostra società. Attualmente la produzione di abitazioni nel nostro Paese è ancora largamente influenzata dalle vicende congiunturali degli anni trascorsi. Peraltro è con soddisfazione che, mentre rileviamo come l’attività della <span about="https://w3id.org/moro/enoam/data/132277/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/gescal" typeof="deo:Reference">Gescal</span> abbia, seppur con un’incidenza limitata, seguito un andamento opposto a quello del complesso del settore edilizio italiano, constatiamo che le più recenti rilevazioni denotano, attraverso un rilevante incremento delle progettazioni, l’avvio di una sensibile ripresa anche in questo importante settore produttivo. E proprio per stimolare ulteriormente e rafforzare questo nuovo slancio, il Governo ha approvato un decreto legge che proroga le agevolazioni tributarie già in essere a favore dell’edilizia. Non ci nascondiamo, d’altra parte, che altri problemi devono essere affrontati; non ultimo quello della limitata incidenza, in termini quantitativi, dell’edilizia agevolata, che risulta essere oggi meno importante in <span about="https://w3id.org/moro/enoam/data/132277/v1/mention-16" class="mention place" id="mention-16" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> che in altri Paesi europei con più elevato tenore di vita. È questo, certamente, uno degli aspetti del programma che, col crescere delle risorse reali disponibili, dovrà eccitare sempre più la nostra attenzione e il nostro impegno.</p><p class="paragraph" data-counter="6" id="p-6">La politica nel settore dell’abitazione dovrà puntare, in via prioritaria, sulla diffusione della proprietà della casa anche per i valori meta-economici che essa racchiude, senza peraltro trascurare le abitazioni da cedersi in locazione, rilevanti in una società ad intenso sviluppo e perciò caratterizzata da mobilità sociale e territoriale. Ciò comporta, oltre l’apporto di risorse pubbliche in favore delle categorie più disagiate, rilevanti problemi nel regolare i rapporti di locazione, che abbiamo già in parte esaminato.</p><p class="paragraph" data-counter="7" id="p-7">Tra le partite di maggior peso della ricchezza nazionale sono il patrimonio edilizio e gli investimenti nella istruzione e nella formazione, incorporati nel capitale umano delle forze di lavoro. In questa direzione dovranno misurarsi la nostra volontà politica e la nostra capacità realizzatrice.</p><p class="paragraph" data-counter="8" id="p-8">Muoviamo cioè verso una società nella quale il valore della personalità umana si esprime più mediante un processo di elevazione culturale e tecnica, a presidio delle vocazioni e capacità personali e si manifesti anche in una maggiore eguaglianza sociale in ragione della diffusa proprietà della abitazione. Ciò, oltre ad avere benefica influenza sugl’interessi dei rapporti familiari, rappresenterebbe una perequazione nella distribuzione patrimoniale, fornendo una base minima di garanzia al soddisfacimento delle necessità vitali di un numero sempre crescente di famiglie.</p><p class="paragraph" data-counter="9" id="p-9">Se è indiscutibile la necessità di portare, appena possibile, a livelli più adeguati il contributo pubblico ai programmi di edilizia sociale, è pur vero che un processo di diffusione della proprietà dell’abitazione non può assumere le proporzioni desiderabili, se non si riuscirà mano a mano ad allargare e rendere più efficace il credito fondiario, in maniera che, con le opportune agevolazioni pubbliche, nuovi ceti sociali possano ricorrervi per finanziare l’acquisto della casa.</p><p class="paragraph" data-counter="10" id="p-10">Occorre perciò studiare con attenzione, non appena vi siano risorse disponibili, nuovi meccanismi creditizi per il settore edilizio, sulla base delle interessanti esperienze di altri paesi ed anche stimolando la propensione al risparmio in gruppi sempre crescenti di cittadini aspiranti all’acquisto della casa.</p><p class="paragraph" data-counter="11" id="p-11">In tal modo, rispettando sempre i limiti imposti da una corretta evoluzione dei flussi finanziari e le sostanziali garanzie che caratterizzano lo svolgersi di una sana attività creditizia, potrebbero essere realizzate nuove forme di provvista meno sensibili di quelle attuali alla dinamica del costo del denaro sui grandi mercati finanziari.</p><p class="paragraph" data-counter="12" id="p-12">Se la casa è intimamente connessa all’uomo ed alla sua famiglia, la vita che in essa si svolge è un momento dei più ampi rapporti sociali nelle collettività locali e nella comunità nazionale.</p><p class="paragraph" data-counter="13" id="p-13">La vita familiare si espande dunque all’esterno della casa e dal modo nel quale si stabiliscono questi rapporti possono ad essa derivare occasioni di crescita e di arricchimento, così come tensioni e limitazioni.</p><p class="paragraph" data-counter="14" id="p-14">La politica edilizia deve essere dunque un momento della più ampia azione mirante a dare un volto, una razionalità ed un ordine agli insediamenti abitativi ed ai rapporti sociali che in essi si sviluppano. È una esigenza questa che riguarda tutto il territorio nazionale, ma si propone con particolare urgenza ed importanza per le nostre città. Abbiamo visto in <span about="https://w3id.org/moro/enoam/data/132277/v1/mention-17" class="mention place" id="mention-17" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> una crescita quasi esplosiva delle aree metropolitane e siamo consapevoli dei gravi squilibri e dei rilevanti costi che essa ha determinato. Non si tratta di annullare, ma di correggere e rendere controllata e razionale questa espansione.</p><p class="paragraph" data-counter="15" id="p-15">Il processo di sviluppo economico e di evoluzione sociale che ci siamo impegnati a realizzare nel nostro Paese determineranno, nel futuro, un ulteriore ampliamento della quota di popolazione residente in aree di tipo metropolitano.</p><p class="paragraph" data-counter="16" id="p-16">Per l’<span about="https://w3id.org/moro/enoam/data/132277/v1/mention-18" class="mention place" id="mention-18" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> è un grande problema quello di operare con programmi che, in una equilibrata e generale considerazione dello sviluppo di tutto il territorio nazionale, permettano, oltre alla crescita ordinata di vecchie e nuove aree metropolitane, il diffondersi di un tessuto urbano che dia una nuova configurazione ai rapporti tra città e campagna e permetta anche la valorizzazione di quei centri urbani minori che rappresentano una delle più ricche e valide tradizioni della nostra storia nazionale.</p><p class="paragraph" data-counter="17" id="p-17">Affrontare concretamente il problema delle città del domani significa, anzitutto, fare tesoro dell’esperienza accumulata con l’impetuosa espansione delle nostre città in questo dopoguerra. Significa operare con la profonda convinzione che alcune dotazioni infrastrutturali di base o la prestazione adeguata di servizi pubblici determinano, con la loro presenza o con la loro mancanza, la capacità di espansione di una città vitale o la sua dolorosa involuzione.</p><p class="paragraph" data-counter="18" id="p-18">E se i servizi tradizionali rappresentano tuttora la struttura portante dello sviluppo urbano, nuovi bisogni si vanno manifestando oggi nelle città, in connessione principalmente con l’accentuarsi dei rapporti tra le famiglie e la collettività.</p><p class="paragraph" data-counter="19" id="p-19">Si può bene riconoscere che rilevanti ostacoli che la vita familiare deve oggi raffrontare, specie nelle grandi città, derivano dal fatto che la collettività non è stata, fino ad ora, in grado di apprestare pubblici servizi capaci di integrare le strutture familiari: basti pensare, ad esempio, al problema degli asili per la prima infanzia, alla necessità di una politica per la gioventù, alla prestazione a livello comunitario di alcuni fondamentali “servizi tecnici” propri di una casa moderna.</p><p class="paragraph" data-counter="20" id="p-20">Politica della casa, equilibrato sviluppo del territorio, crescita delle città, spirito comunitario e maggiori possibilità di partecipazione sono pertanto intimamente connessi. Essi costituiscono nostro preciso impegno per uno sviluppo sociale che accompagni armonicamente l’espansione.</p><p class="paragraph" data-counter="21" id="p-21">In questo spirito desidero formulare il più cordiale augurio per questo nuovo quartiere; un augurio per i suoi abitanti e le loro famiglie, affinché la loro vita serena si espanda in ricchezza di relazioni umane, in una comunità solidale, quale può agevolmente realizzarsi in questa nobile città di <span about="https://w3id.org/moro/enoam/data/132277/v1/mention-12" class="mention place" id="mention-12" property="dcterms:references" resource="https://w3id.org/moro/enoam/data/torino" typeof="deo:Reference">Torino</span> così capace di promuovere una civile ed umana convivenza.</p><p class="paragraph" data-counter="22" id="p-22">Il tema della casa, ma non solo esso, pone il problema di uno sviluppo economico e sociale ordinato e coerente. Proprio a questo fine, per non disperdere cioè inutilmente le nostre risorse, ma farle invece confluire in vista di una valorizzazione piena e veramente efficace, abbiamo formulato un programma. Esso ci dice come la nostra ricchezza deve essere utilizzata e come invece non deve utilizzata. Nel primo caso si ha lo sviluppo, nel secondo la rovina e almeno la stagnazione del paese. Ebbene il programma è una cosa seria che richiede convinta adesione e puntuale applicazione. E a ben poco varrebbe aver formulato in un piano allettanti ipotesi di sviluppo, ne lasciassimo cadere le condizioni necessarie mediante scelte superficiali ed arbitrarie. Tutti i traguardi sono raggiungibili a prezzo di questa disciplina; ma al di fuori di essa, al di fuori cioè della serietà e della austerità, essi svaniscono per una ragione ineluttabili. Nessun ottimismo facilone può dunque risparmiare le perdite che la distorsione del programma provoca fatalmente. Sono condizioni dello sviluppo, nello Stato come del resto in ogni famiglia, un giusto equilibrio delle entrate e delle spese. Non si può dilatare il deficit al di là dei limiti di tollerabilità del sistema economico e neppure può essere appesantita, al di là di questi stessi limiti, la pressione fiscale. Ogni spesa deve avere la sua copertura e cioè una entrata corrispondente. E la copertura non può essere procurata con una azione di prelievo della ricchezza da parte dello Stato che non tenga conto degli inevitabili riflessi economici. E fra le spese devono esservi, in giusta misura, quelle di investimento che creano nuove possibilità di lavoro equamente remunerate.</p><p class="paragraph" data-counter="23" id="p-23">Queste considerazioni, semplici ma di vitale importanza, vanno riproposte in questo momento, nel quale si moltiplicano ed accentuano, specie nei confronti dello Stato, aspirazioni a miglioramenti economici di vari gruppi sociali, mentre l’azione rivendicativa si fa più intensa e rapida in vista della scadenza della legislatura. Sembra che tutti i problemi debbano trovare la loro soluzione nell’immediato futuro. Io devo dire con tutta franchezza, e non già per deludere le speranze del popolo italiano, ma anzi per assicurarne l’avvenire, che tutte queste richieste non possono avere rapida e contemporanea attuazione. Bisognerà dire molti no per il bene del popolo italiano. Sarebbe allettante per un governo dare risposta positiva ad attese che hanno pure una qualche legittimità, ma non sono in questo momento realizzabili, e così scaricare, per amore di popolarità, su governi che verranno e sul paese, le nefaste conseguenze di un irresponsabile cedimento. È invece dovere del Governo resistere anche su posizioni impopolari, ma fondate su di una visione compiuta delle cose, sul vero interesse dei cittadini, su di una realistica valutazione delle possibilità e delle ragioni di sviluppo della nazione.</p><p class="paragraph" data-counter="24" id="p-24">Dopo anni di tormentata esperienza abbiamo ripreso il cammino ascensione della nostra economia; ci stiamo procurando i mezzi per risolvere nell’ordine e nei tempi giusti i nostri grandi problemi sociali. Vi sono già riflessi della situazione internazionale che ci impongono attenzione e prudenza. Non aggiungiamovi, in questo momento che può essere davvero quello di un nuovo balzo in avanti, ed ancora più ordinato ed efficace, della nostra economia, il moltiplicarsi incontrollato delle rivendicazioni, la pressione sul Parlamento, il cieco egoismo di chi pensa solo a se stesso ed all’immediato, e non agli altri, al Paese, all’avvenire di tutti. Il Governo intende guidare fermamente nei prossimi difficili mesi il popolo italiano, senza alcuna debolezza, verso un traguardo elettorale sereno e senza avventure. Ma lo potremo fare tanto più, se la consapevolezza ed il senso di responsabilità degli italiani ci aiuteranno a costruire un domani, in tutto degno di una grande e civile nazione qual è l’<span about="https://w3id.org/moro/enoam/data/132277/v1/mention-19" class="mention place" id="mention-19" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>. </p><ol id="curatorNotes"><li about="https://w3id.org/moro/enoam/data/132277/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Elio Capodaglio (1923-2012), membro del Cnel dal 1959 al 1975 e presidente della Gescal dal 1965 al 1971 <a href="#curatornote-ref-1">↑</a></li><li about="https://w3id.org/moro/enoam/data/132277/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Il riferimento è al Piano Pieraccini, ovvero al programma di sviluppo economico per il quinquennio 1965-1969 approvato dal Consiglio dei ministri nel gennaio 1965 ma approvato dal Parlamento soltanto nel 1967. <a href="#curatornote-ref-2">↑</a></li></ol></body></html>