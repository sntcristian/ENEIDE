<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.1.0.113" name="dcterms.relation"/><meta content="10.48678/unibo/aldomoro1.1.0.113" name="dcterms.identifier"/><meta content="Moro, Aldo, Apologetica dell’amore, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 1, Gli anni giovanili (1932-1946), a cura di Gaetano Crociata e Paolo Trionfini, edizione e nota storico-critica di Tiziano Torresi, Bologna, Università di Bologna, 2021. DOI: https://doi.org/10.48678/unibo/aldomoro1.1.0.113." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Gli anni giovanili (1932-1946), 2021" name="description"/><title>Apologetica dell’amore</title>
<div id="mentionMeta"><meta about="https://w3id.org/moro/enoam/data/gesu" typeof="foaf:Person"/><meta about="https://w3id.org/moro/enoam/data/gesu" content="Gesù Cristo" property="rdfs:label"/><meta about="https://w3id.org/moro/enoam/data/gesu" property="owl:sameAs" resource="http://www.wikidata.org/entity/Q302"/><meta about="https://w3id.org/moro/enoam/data/gesu" content="Gesu, Cristo" property="skos:prefLabel"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>Apologetica dell’amore</h1><p class="paragraph" data-counter="1" id="p-1">Oggi ci vengono domandate le prove del nostro diritto di esistere e di assolvere una funzione nel mondo della civiltà. Una umanità incredula per assurda dissipazione delle energie dello spirito, una umanità, che s’illude di poter vivere senza nessuna fede, né la vecchia, considerata esaurita, né la nuova, che non è nata ancora e forse non nascerà mai, ci domanda una apologetica.</p><p class="paragraph" data-counter="2" id="p-2">Nessun tipo mai fu, più di questo, esigente nella richiesta e insieme affatto disposto a lasciarsi persuadere o anche solo ad ascoltare l’argomentazione probatoria. Perché, dove non vi è esigenza del divino con il suo implacabile impegno o dove essa si affievolisce e vela nel comodo compromesso che chiede poco o nulla alla vita, la prova si esteriorizza e vuota di significato.</p><p class="paragraph" data-counter="3" id="p-3">La stessa pressante richiesta cela la insensibilità e prepara il fallimento di ogni tentativo di interiorizzare questa umanità, pur provata da tanto dolore.</p><p class="paragraph" data-counter="4" id="p-4">Questa sfiducia, ch’è diffusa in tanti, specie nei giovani, intorno alla possibilità di far trionfare in una libera opera di apostolato una fede storica, un domma, un rito, quando è già difficile comunicare anche solo una umana esperienza morale, pone ostacoli gravi alla nostra azione.</p><p class="paragraph" data-counter="5" id="p-5">Tra la freddezza di un mondo, che non ascolta le tante significative voci della vita, noi cattolici perdiamo spesso la fiducia nella nostra apologetica.</p><p class="paragraph" data-counter="6" id="p-6">E ci pare allora che il nostro compito sia esaurito e non ci resti che rinchiuderci nella nostra pace, lasciando che il mondo vada per la sua strada. È l’esaurirsi dello spirito apostolico che è tutto il cristianesimo, l’impotenza del lievito a fermentare la massa.</p><p class="paragraph" data-counter="7" id="p-7">Noi vogliamo per un momento guardare il nostro tempo così com’è, accettarne, finché non possa essere mutata (e non è questo pure nostro lavoro?), la insensibilità spirituale e religiosa e la fiacchezza scoraggiata degli stessi cristiani. Ma non abbiamo noi dimenticato la prima e più efficace apologetica, quella stessa con la quale il cristianesimo ha iniziato la sua decisiva esperienza nel mondo? La prima apologetica della divinità del <span about="https://w3id.org/moro/enoam/data/110113/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/gesu" typeof="deo:Reference">Cristo</span>, la più semplice, la più persuasiva, fu il suo amore operante nella forma del miracolo. Il quale in <span about="https://w3id.org/moro/enoam/data/110113/v1/mention-1" class="mention person" id="mention-1" property="dcterms:references" resource="https://w3id.org/moro/enoam/data/gesu" typeof="deo:Reference">Cristo</span> non fu mai spettacolare, esteriore, di mera curiosità o di potenza. La potenza fu posta a servizio dell’amore; il meraviglioso nelle origini cristiane fu la meraviglia dell’amore. Ed era la rivelazione di un Dio nuovo, ch’è carità; di una nuova legge, ch’è legge di carità.</p><p class="paragraph" data-counter="8" id="p-8">La nostra apologetica oggi, in un mondo tornato incredulo, come quello di cui <span about="https://w3id.org/moro/enoam/data/110113/v1/mention-2" class="mention person" id="mention-2" property="dcterms:references" resource="https://w3id.org/moro/enoam/data/gesu" typeof="deo:Reference">Cristo</span> dissipò la sdegnosa freddezza, non può che essere l’apologetica dell’amore e cioè delle opere.</p><p class="paragraph" data-counter="9" id="p-9">La nostra fede che fu sempre operosa, ha da esserlo oggi più che mai. Questa è la insostituibile pietra di paragone della sua verità e validità storica. Con questo fermento oggi entriamo nel mondo, per portarvi la nostra verità, pur rispettosi di ogni altra che dagli uomini in buona fede sia creduta. Divina verità, vissuta silenziosamente nell’umile lavoro quotidiano, che ha da acquistare per noi un valore immenso come nostro contributo alla vita del tempo, incremento, in questa, dell’eterno; esercizio di quella carità, contrassegno dei veri cristiani, la quale si manifesta così quale sostanza continua del nostro essere e lievito insostituibile di vita sociale.</p><p class="paragraph" data-counter="10" id="p-10">Noi non possiamo pensare l’opera di ricostruzione altrimenti che in termini di un rinnovamento ed approfondimento di carità; e perciò di una rivalutazione, umana e cristiana, di ogni lavoro professionale, che intessa in tutte le vicende vincoli di amore e perciò superindividuali, generosi, pieni di slancio verso il divino.</p><p class="paragraph" data-counter="11" id="p-11">Facciamo forza alla storia, quando proclamiamo che, se poté esservi alcuno più vigoroso, nell’affermare solidarietà umane, nessuno però seppe vivere più intensamente del Cristianesimo l’esperienza storica della carità? Non ci pare e possiamo darne di più la ragione. Questa esperienza fu ed è alla luce di una fede ed essa ha perciò in se stessa quella più compiuta apologetica della fede storica, del domma e del rito, che ci parve dolorosamente mancare.</p><p class="paragraph" data-counter="12" id="p-12">Non ci resta che essere coerenti al nostro vecchio modo di essere, farci uomini di carità nel tempo in cui l’odio continua a dividere.</p><p class="paragraph" data-counter="13" id="p-13">E se l’amore è umile, rispettoso servizio dell’uomo, se ne vuole salda ed integra in ogni caso la vita, questa nostra esperienza è la sola vera democrazia.</p><p class="paragraph" data-counter="14" id="p-14">Vivente d’interiorità e sdegnosa di forme che la mutino in nuova rettorica offensiva. Assicurata contro ogni ripresa tirannica dall’amore di Dio, amando il Quale si ama veramente e costantemente l’uomo.</p></body></html>