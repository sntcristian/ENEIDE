<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.226" name="dcterms.relation"/><meta content="10.48678/unibo/aldomoro1.3.2.226" name="dcterms.identifier"/><meta content="Moro, Aldo, [Resoconto del discorso tenuto a Bari ad un convegno sulla programmazione economica], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.226." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Resoconto del discorso tenuto a Bari ad un convegno sulla programmazione economica</title>
<div id="mentionMeta"><meta about="https://w3id.org/moro/enoam/data/puglia" typeof="dcterms:Location"/><meta about="https://w3id.org/moro/enoam/data/puglia" content="Puglia" property="rdfs:label"/><meta about="https://w3id.org/moro/enoam/data/puglia" property="owl:sameAs" resource="http://www.wikidata.org/entity/Q1447"/><meta about="https://w3id.org/moro/enoam/data/dc-comics" typeof="foaf:Organization"/><meta about="https://w3id.org/moro/enoam/data/dc-comics" content="Dc" property="rdfs:label"/><meta about="https://w3id.org/moro/enoam/data/dc-comics" content="http://www.wikidata.org/entity/Q815348" property="owl:sameAs" resource="http://www.wikidata.org/entity/Q2924461"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

<div id="footnoteMeta"><meta about="https://w3id.org/moro/enoam/data/michele-cento" typeof="foaf:Person"/><meta about="https://w3id.org/moro/enoam/data/michele-cento" content="Michele Cento" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1 class="title">Resoconto del discorso tenuto a Bari ad un convegno sulla programmazione economica </h1><p class="paragraph" data-counter="1" id="p-1">Desidero esprimere la mia fiducia nell'avvenire della <span about="https://w3id.org/moro/enoam/data/132226/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/puglia" typeof="deo:Reference">Puglia</span>, così fervida e lungimirante in ogni tempo nella sua iniziativa economica e così pronta oggi a cogliere le nuove opportunità offerte dal più ordinato e veloce ritmo di sviluppo che si va ora delineando. Pur rifuggendo da ogni pretesa di esclusività, sconveniente ed insostenibile, non si può non ricordare che per impulso della <span about="https://w3id.org/moro/enoam/data/132226/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/dc-comics" typeof="deo:Reference">Democrazia Cristiana</span> furono concepiti i primi piani pluriennali, destinati ad operare sì per settori, ma in un ragionevole lasso di tempo e quindi con criteri di maggiore organicità. E così pure non mancò nella <span about="https://w3id.org/moro/enoam/data/132226/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/dc-comics" typeof="deo:Reference">Dc</span> in tempi lontani il primo serio sforzo per collegare in una visione di insieme, in una utile e istruttiva previsione, le prospettive di sviluppo programmato di particolari settori economici<sup><a href="#curatornote-1" id="curatornote-ref-1">[1]</a></sup>. Essa dunque non giunge impreparata alla scadenza di una vera programmazione nazionale e fa confluire in modo naturale e costruttivo la sua esperienza e passione con quelle degli altri partiti, per dotare il Paese del suo fondamentale strumento di sviluppo. È utile qui richiamare il valore politico di fondo del piano quinquennale approvato dalla Camera dopo un'attenta valutazione, destinata a verificarne l'attendibilità ed utilità<sup><a href="#curatornote-2" id="curatornote-ref-2">[2]</a></sup>. Può ben darsi che qualche dato, qualche prospettiva di questa prima redazione, che ha operato la sintesi di un grande materiale di studio accumulato in un anno di lavoro, possano essere oggetto di discussione. </p><p class="paragraph" data-counter="2" id="p-2">Ma non è questo che conta, anche se di fronte ai risultati già raggiunti, può darsi oggi al piano un invito maggiore di quanto ne abbia accordato una polemica politica talvolta superficiale e faziosa. Quel che più importa è il metodo adottato che si esprime in una rigorosa indicazione delle risorse disponibili e delle giuste aspirazioni della nazione, in una parola, in un profondo esame di coscienza al quale il Paese è chiamato e dei cui risultati esso, per rispetto di se stesso, non può liberarsi. In questa situazione non resta posto per la demagogia. Essa è infatti incompatibile con la chiarezza di impegnative e non contestabili indicazioni. Così come in questa situazione non vi è posto per l'ingiustizia e la prepotenza comunque mascherata. Nella confusione infatti si può contrabbandare per giusto quello che giusto non è. Nella chiarezza non possono invece essere eluse le sacrosante aspirazioni di giustizia e di eguaglianza dei settori economici sacrificati e delle regioni trascurate. Sicché può ben dirsi che è nell'essenza del Piano il rendere finalmente giustizia al Mezzogiorno e alle zone depresse d'<span about="https://w3id.org/moro/enoam/data/132226/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>. </p><p class="paragraph" data-counter="3" id="p-3">In questo quadro si realizza una grande mobilitazione dei poteri dello Stato in vista dell'assolvimento dei compiti fondamentali, per garantire lo sviluppo ed assicurare la giustizia. Di fronte a queste finalità lo Stato è tutt'altro che disarmato. La sua azione coerente, consapevole ed organica, condiziona infatti in modo determinante lo sviluppo armonico della comunità nazionale. Certo, nella nostra concezione lo Stato concepisce l'area dell'iniziativa economica e non attenta alla libertà creatrice degli uomini e dei gruppi. Ma nessuno può negare l'influenza decisa dell'atteggiarsi dello Stato di fronte alle sfere di libertà economica e sindacale e disconoscere il forte impulso politico e morale che viene in forza di questa chiarezza di posizioni e di questa assunzione di responsabilità a chi è chiamato ad esercitare la sua libertà, avendo presenti le inderogabili esigenze di sviluppo e di giustizia che la società democratica ha appunto come proprie. </p><p class="paragraph" data-counter="4" id="p-4">L'odierno convegno sulla programmazione della regione richiama a questa realtà varia e complessa del Paese che innegabilmente esiste e pesa, quale che ne sia l'assetto istituzionale. C'è una voce delle città e delle zone della imponente realtà periferica della nazione che non può essere soffocata, che non può non essere ascoltata. Il passato ed il presente rendono queste manifestazioni di sentimento e di volontà vitali ed autorevoli ed impediscono che una democrazia possa prescinderne. Questa democrazia, questa società cesserebbero, per questa dimenticanza, di essere autentiche. Certo noi vogliamo tempestivamente discutere dei migliori assetti istituzionali, per evitare duplicazioni di strutture e di costi. Ma, ad esprimere la nostra volontà politica di riconoscere il «modo di essere periferico» del Paese come essenziale espressione di libertà, ci siamo impegnati a votare subito la legge elettorale regionale. </p><p class="paragraph" data-counter="5" id="p-5">Bene, la programmazione non si fa senza le Regioni, se essa deve riflettere autentiche aspirazioni popolari. Ma non si fa utilmente, se a questo grande compito le realtà locali non si accostino con lo spirito di obiettività e di universalità che è proprio Rella programmazione, se esse non sappiano conciliare in sè contrastanti interessi ed insieme inserirsi idealmente nel più vasto dialogo dell'intera vita nazionale. Certo è che sulla decisione conclusiva sullo sviluppo armonico del Paese non può essere presa che dal Paese nel suo insieme, nella sua unitaria rappresentanza politica, che è al di là, più in alto degli interessi corporativi e delle aspirazioni locali, per quanto legittimi e comprensibili. C'è un momento nel quale tutte le esperienze sono utilizzate e valorizzate, ma non sono più decisive, perché è lo Stato nella sua unità e superiorità che decide del suo destino. </p><p class="paragraph" data-counter="6" id="p-6">È dunque un processo di unità che deve essere realizzato partendo dal basso. Ed esso deve essere realizzato se la democrazia vuole sopravvivere. Vi sono impegnati i poteri dello Stato, come strumento di unità, tra contrastanti interessi ed aspirazioni, possono giungere più lontano che lo Stato stesso; vi sono impegnati singoli e gruppi nell'ambito di un costume di consapevolezza civica e di adesione alle ragioni superiori dell'unità e della giustizia. Per questo, abbiamo fatto e facciamo così frequente appello al senso di responsabilità di tutti, a quelle forze sociali che sono presenti, per fortuna, nella nostra comunità e che sono indispensabili per salvaguardare la democrazia ed evitare il terribile rischio della disgregazione della società. </p><p class="paragraph" data-counter="7" id="p-7">Uno Stato democratico, per quanto forte nelle sue istituzioni, non ha armi diverse dalla spontanea disciplina morale, nella quale al momento giusto si plachino le tensioni ed i contrasti che pur esistono e debbono esistere in una società viva e pronta alla trasformazione ed al progresso, L'attenzione data alle espressioni multiformi e periferiche non è affatto incompatibile con l'attenzione rivolta a realtà. Più vaste dei singoli Paesi e che ci collocano in cerchi concentrici sempre più lontani fino ai confini stessi della famiglia umana. È la stessa mentalità democratica, è la stessa vocazione umana, che fa rispettosi di ogni uomo, di ogni aggregato sociale, di ogni più vasta solidarietà, sulla quale del resto dalla più alta tribuna morale del mondo, è stata richiamata la nostra doverosa sollecitudine<sup><a href="#curatornote-3" id="curatornote-ref-3">[3]</a></sup>. </p><p class="paragraph" data-counter="8" id="p-8">Questo è il significato complesso, questo è il problema della nostra epoca. In questo cammino vi sono sì enormi difficoltà da superare ma non contraddizioni di principio da conciliare. Possiamo essere per una società nazionale articolata, mentre siamo proiettati verso i grandi sforzi continentali ed intercontinentali. Possiamo essere fedeli, come in questi giorni abbiamo confermato, alla nostra alleanza mentre coltiviamo ideali di una superiore unità morale e politica del mondo. In questa prospettiva facciamo convergere gli sforzi di partiti di diverse ispirazioni, i quali però vogliono combattere, nel segno della libertà e della responsabilità, la battaglia della dignità umana è della giustizia sociale. </p><ol id="curatorNotes"><li about="https://w3id.org/moro/enoam/data/132226/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Già nel 1955, Ezio Vanoni, in qualità di ministro del Bilancio del governo Scelba, aveva presentato alle Camere uno schema di sviluppo decennale che costituisce l’antecedente dei piani di programmazione economica degli anni Sessanta.  <a href="#curatornote-ref-1">↑</a></li><li about="https://w3id.org/moro/enoam/data/132226/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Il riferimento è al Piano Pieraccini, ovvero al programma di sviluppo economico per il quinquennio 1965-1969 licenziato dal Consiglio dei ministri nel gennaio 1965 ma approvato alla Camera, dopo ripetuti rinvii, soltanto nel marzo 1967. <a href="#curatornote-ref-2">↑</a></li><li about="https://w3id.org/moro/enoam/data/132226/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Il riferimento è, con ogni probabilità, alla pubblicazione dell’enciclica di Paolo VI <em>Populorum Progressio </em>del 26 marzo 1967. <a href="#curatornote-ref-3">↑</a></li></ol></body></html>