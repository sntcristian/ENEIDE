<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.191" name="dcterms.relation"/><meta content="10.48678/unibo/aldomoro1.2.1.191" name="dcterms.identifier"/><meta content="Moro, Aldo, Sensibilità, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.191." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Sensibilità</title>
<div id="mentionMeta"><meta about="https://w3id.org/moro/enoam/data/chiesa" typeof="foaf:Organization"/><meta about="https://w3id.org/moro/enoam/data/chiesa" content="Chiesa" property="rdfs:label"/><meta about="https://w3id.org/moro/enoam/data/chiesa" property="owl:sameAs" resource="http://www.wikidata.org/entity/Q34651"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>Sensibilità</h1><p class="paragraph" data-counter="1" id="p-1">Tra le caratteristiche più certe dell’anima moderna c’è una ansiosa ricerca della vita, di tutta la vita che si vuole possedere subito, intera, in quel che sembra meglio esprimerla nella sua interezza dinamica, l’azione. Perciò c’è nella vita moderna ansia di azione. Si rinunzia qualche volta, per far più presto, a porre di questa i necessari presupposti ideali, a vederne con chiarezza gli sviluppi, a fare quanto è necessario, nella meditazione interiore, perché essa scaturisca veramente dall’intimo della personalità e non ne sia espressione solo disordinata e provvisoria. </p><p class="paragraph" data-counter="2" id="p-2">Per questo all’apprezzamento dell’azione, come energia vitale che si sviluppa e dà in questo sviluppo giustificazione alla vita, non si accompagna poi un altrettanto vigoroso meditare. E poiché all’azione è immanente il pensiero, sia pure in forma implicita ed involuta, rinunziare a meditare per agire vuol dire esprimere un’azione dominata da un pensiero necessariamente disordinato e provvisorio, il pensiero appunto che giustifica l’azione per l’azione, la vita per la vita. </p><p class="paragraph" data-counter="3" id="p-3">Ma, come che sia di ciò, è certo che questa ansia di azione significa chiaramente ansia di vita; cioè desiderio profondo di cose umane. </p><p class="paragraph" data-counter="4" id="p-4">È questo forse un ostacolo grave alla riconquista cristiana del mondo di oggi, in cui noi stessi viviamo, partecipi forse, più di quanto non sembri, di questo qualche volta disordinato cercare la vita, tutta la vita nell’azione. Eppure è una penetrazione necessaria la nostra, perché fuori di essa non c’è salvezza. Sarà forse nel pensiero che noi affermiamo necessario la morte dell’azione, toglierà cioè a questa, al suo dinamismo la sua forza e la sua freschezza? Sarà forse la meditazione cristiana sulla vita, e perché pensiero e perché pensiero atteggiato in certo modo, fondato su certezze incrollabili, che vanno al di là della vita, che vedono la continuazione di essa in un ordine di verità più alto, sarà forse questo pensiero cristiano tale da togliere valore e verità alla vita di oggi? E forse la vita moderna non capisce il Cristianesimo, e gli passa davanti disprezzando, o lo guarda, meglio, come cosa bella, ma per altri uomini e per altri tempi, perché il Cristianesimo è un po’ sopra è un po’ fuori della vita che noi uomini del novecento amiamo? Forse perché diventa povera così la vita, se tutto è in funzione di una vita più grande e più vera, che è fuori di quest’oggi meno buono? </p><p class="paragraph" data-counter="5" id="p-5">È certo vero che il Cristianesimo all’uomo di oggi non dice nulla, se non gli salva quel che ha di più caro, l’energia che si esprime nell’azione, lo slancio della vita, quello che nella vita è umano. Perché amare e volere la vita di oggi, volerne sentire la verità così com’è, è appunto questo in fondo un voler dare all’uomo e alla sua vita un valore; un valore all’uomo, cioè alla sua gioia, alla sua sofferenza, alla bellezza che gli rasserena l’anima, all’amore che lo conforta e lo costringe, alla vibrazione profonda della sua vita, alla sua ansia di essere di esprimersi di farsi per sé e per gli altri. Ora non basta dire che in essenza il cristianesimo non è negatore della vita e dell’umanità, che il nostro è vero umanesimo, perché l’uomo non intende senza Dio e senza il suo destino di congiunzione con il proprio assoluto principio. Occorre che queste cose si traducano in vita e si esprimano nella vita in coloro che fanno professione di cristianesimo. Occorre fare un cristianesimo umano, occorre che il cristianesimo dica parole che vengano da uomini e che vadano a uomini, con una fondamentale salda fiducia nella verità della umanità appunto. </p><p class="paragraph" data-counter="6" id="p-6">La responsabilità dell’uomo moderno a questo proposito è grande e delicata; perché se è la nostra una sensibilità che non discrimina accuratamente tra vere e false manifestazioni di umanità, rischia di essere travolta e di travolgere; mentre deve essere ben attenta e in guardia contro pericolosi irrigidimenti formali che tolgono alla sua vibrazione umana tutto il valore e tutta la sua attitudine a farsi sentire presso gli altri. C’è un umanesimo cristiano e un umanesimo non cristiano, noi dobbiamo vivere e far vivere un umanesimo cristiano che sia cioè ancora e sempre cristianesimo con tutti i suoi valori, terreni e ultraterreni, con tutte le sue certezze, per l’oggi per il domani che non ha tramonti, l’oggi visto e inserito in questo domani, il domani riportato e fatto vivere in quest’oggi cui si dà con questo splendore di verità.</p><p class="paragraph" data-counter="7" id="p-7">Da due pericoli sembra quindi si debba tenere lontano il cristianesimo di oggi: da un lato dall’assumere un atteggiamento di scarsa sensibilità che suoni, anche per poco, incomprensione o disprezzo per la vita propriamente umana, per la sua bellezza, per la sua passione, per i suoi valori, che il cristianesimo, in essenza, afferma in pieno come suoi valori; dall’altro, dal transigere con la verità e dal piegarsi troppo a riconoscere ed ammettere, con pieno diritto di cittadinanza, atteggiamenti e intuizioni di vita, molti dei quali caratteristici appunto dell’epoca moderna, che di vero e di umano non hanno altro che il nome. </p><p class="paragraph" data-counter="8" id="p-8">Così non transigeremo con lo spirito di superficialità che tenta nascondersi sotto un’ansia di azione che sembra esigenza verso una pazienza di vita. Così non accoglieremo il male, neppure nelle sue forme più larvate ed eleganti, benché lo si presenti sotto l’etichetta pericolosa di espansione di vita che afferma la vita; perché quel che è male non è umano. Così non saremo noi ad assumere posizione di un ottimismo accomodante, che accetta tutto il fatto compiuto, perché compiuto, che rifiuta di giudicare il male o rimando il giudizio, perché non val la pena di stancarsi con questo che guasta la dolce serenità della vita.</p><p class="paragraph" data-counter="9" id="p-9">Perché senza discriminazioni e senza valori, che facciano da paragone e siano spinta potente a salire più in alto, non c’è vita che sia vita né valore di umanità.</p><p class="paragraph" data-counter="10" id="p-10">Ma saremo noi stessi, che certe posizioni di accomodamento o di acquiescenza abbiamo nettamente e sdegnosamente rifiutate, saremo noi che per servire la verità (perché questa è verità) e per fare bella, luminosa, accettevole la nostra divina idea della vita, ci faremo, in un approfondimento sempre maggiore di valori in noi, ci faremo sentire più che possiamo sensibili ad ogni esigenza e ad ogni valore, che siano veramente di vita, che siano veramente umani, vogliamo sentirla e farla sentire; noi, più che tutti noi che non fermiamo a queste cose il nostro sguardo, e siamo pronti, se occorra, a lasciarle in ragione di un amore e di una verità più grandi, tutta la vita nella sua bellezza e verità, nella sua gioia, nella sua serenità, nella sua ansia di essere, di costruirsi. Siamo noi che vogliamo apprezzarla intera, e possiamo farlo, purché l’anima nostra sia senza residuo d’impurità, di egoismo, di complicanza innaturale della vita che è semplice e buona. Siamo noi che vogliamo sentire la bellezza che è in tutte le cose, e il fascino della bontà, e il sereno accoramento del dolore, e l’amicizia, e la famiglia, e la serietà, e la <span about="https://w3id.org/moro/enoam/data/121191/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/chiesa" typeof="deo:Reference">Chiesa</span>, e la gioia, e il divertimento; tutto, tutto quello che è umano, veramente umano. E vogliamo che gli altri ci vedano così, possano capire il nostro linguaggio come da uomo ad uomo, che possano sentire nella nostra vibrazione di vita, umana e buona, la nostra comprensione per tutto.</p><p class="paragraph" data-counter="11" id="p-11">Perché abbiamo fiducia in noi. Anche quando mostriamo (è la vita stessa così intesa che ha una siffatta luminosità) che il principio vero del nostro amore per la vita è più in alto, che possiamo amare le cose, che sappiamo che passano, perché crediamo in Dio in cui tutto quello che era buono e che abbiamo amato, si ritrova.</p></body></html>