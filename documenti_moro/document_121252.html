<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.252" name="dcterms.relation"/><meta content="10.48678/unibo/aldomoro1.2.1.252" name="dcterms.identifier"/><meta content="Moro, Aldo, [Sull’accordo di emigrazione tra l’Italia e il Brasile], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.252." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>[Sull’accordo di emigrazione tra l’Italiae il Brasile]</title>
<div id="mentionMeta"><meta about="https://w3id.org/moro/enoam/data/gino-baldassari" typeof="foaf:Person"/><meta about="https://w3id.org/moro/enoam/data/gino-baldassari" content="Gino Baldassari" property="rdfs:label"/><meta about="https://w3id.org/moro/enoam/data/gino-baldassari" property="owl:sameAs" resource="http://www.wikidata.org/entity/Q3764564"/><meta about="https://w3id.org/moro/enoam/data/gino-baldassari" content="Baldassari, Gino" property="skos:prefLabel"/><meta about="https://w3id.org/moro/enoam/data/confederazione-generale-italiana-del-lavoro" typeof="foaf:Organization"/><meta about="https://w3id.org/moro/enoam/data/confederazione-generale-italiana-del-lavoro" content="CGIL" property="rdfs:label"/><meta about="https://w3id.org/moro/enoam/data/confederazione-generale-italiana-del-lavoro" property="owl:sameAs" resource="http://www.wikidata.org/entity/Q1125068"/><meta about="https://w3id.org/moro/enoam/data/brasile" typeof="dcterms:Location"/><meta about="https://w3id.org/moro/enoam/data/brasile" content="Brasile" property="rdfs:label"/><meta about="https://w3id.org/moro/enoam/data/brasile" property="owl:sameAs" resource="http://www.wikidata.org/entity/Q155"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/></div>

<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>[Sull’accordo di emigrazione tra l’Italia e il Brasile] </h1><p class="paragraph" data-counter="1" id="p-1">Dirò<sup><a href="#curatornote-1" id="curatornote-ref-1">[1]</a></sup> soltanto i motivi per i quali mi dispongo a votare in favore della ratifica di questo disegno di legge: sarà, dunque, la mia soltanto una dichiarazione di voto che, però, ho voluto inserire a questo punto della discussione, fondando su di essa un ordine del giorno, nell’intento di far risultare, nell’atto stesso che ci si dichiara favorevoli alla ratifica dell’accordo, alcune istanze di miglioramento, di integrazione, di adeguamento di questo strumento diplomatico. La realizzazione di tali istanze è, a mio parere, condizione indispensabile affinché questo accordo possa funzionare davvero a vantaggio dei nostri lavoratori.</p><p class="paragraph" data-counter="2" id="p-2">In questa discussione si è parlato, in sostanza, non solo e non tanto dell’accordo, quanto della politica migratoria del Governo. Questa politica (e nel suo ambito questo accordo) è stata giudicata secondo una mentalità che è ben comprensibile possa permettersi talune libertà; ed è la mentalità dell’opposizione, la quale può cogliere agevolmente alcuni punti meno felici, meno fruttuosi dell’azione governativa, ma non ha (o meglio non sente) al tempo stesso la suprema responsabilità di indicare che cosa si potrebbe fare, in luogo di questa attività considerata deficiente, per risolvere i gravi e urgenti problemi che il paese deve affrontare.</p><p class="paragraph" data-counter="3" id="p-3">Adesso<sup><a href="#curatornote-2" id="curatornote-ref-2">[2]</a></sup> accennerò anche a questo. Naturalmente, quindi, l’atteggiamento spirituale, lo stato d’animo secondo il quale io e i colleghi della maggioranza giudichiamo questo accordo è ben diverso da quello dell’opposizione, pur essendo presenti anche in noi, per quel che è il loro peso effettivo ed al fine di muovere ad una politica costruttiva dell’emigrazione, taluni motivi di preoccupazione affiorati nei discorsi dell’opposizione.</p><p class="paragraph" data-counter="4" id="p-4">Il nostro stato d’animo infatti è caratterizzato da un profondo senso di responsabilità. Noi rappresentiamo in questo momento il governo del paese e abbiamo appunto la responsabilità di offrire una soluzione concreta ai problemi dell’occupazione della manodopera in quell’ambito, in quella estensione ed in quelle forme per le quali tale soluzione appaia storicamente realizzabile.</p><p class="paragraph" data-counter="5" id="p-5">Un onorevole <span about="https://w3id.org/moro/enoam/data/121252/v1/mention-10" class="mention person" id="mention-10" property="dcterms:references" resource="https://w3id.org/moro/enoam/data/gino-baldassari" typeof="deo:Reference">collega</span><sup><sup><a href="#curatornote-3" id="curatornote-ref-3">[3]</a></sup></sup> poco fa mi citava il piano del lavoro della <span about="https://w3id.org/moro/enoam/data/121252/v1/mention-11" class="mention organization" id="mention-11" property="dcterms:references" resource="https://w3id.org/moro/enoam/data/confederazione-generale-italiana-del-lavoro" typeof="deo:Reference">CGIL</span><sup><a href="#curatornote-4" id="curatornote-ref-4">[4]</a></sup>, sul quale è stata molto lunga la polemica giornalistica. Non credo di dover naturalmente prendere posizione su questo punto. Il dubbio affiorato in questa interruzione è quello stesso affacciato da altri colleghi, i quali hanno insistito nel rilevare che il problema della disoccupazione non si può – e, del resto, non si deve – in alcun modo risolvere attraverso l’emigrazione, ma si può e deve risolversi piuttosto attraverso un nuovo meccanismo di più efficace politica economica nell’ambito del nostro paese. Su questo punto io non mi sentirei certo di dire che una qualche parte della massa dei disoccupati non possa essere assorbita da un più vivace meccanismo di politica economica all’interno, ma, per quel tanto di esperienza che di questi problemi ho acquisito durante il mio lavoro al Ministero degli esteri e nel settore specifico dell’emigrazione, credo di potere affermare con sicura coscienza che presumibilmente nessun nuovo espediente, nell’esclusivo ambito interno del nostro paese, potrebbe integralmente risolvere il problema dell’occupazione. In altre parole, pure ammettendo che in un margine più o meno vasto la disoccupazione possa essere eliminata da una più viva politica economica, è certo che l’emigrazione resta (e non soltanto per il nostro paese) uno strumento fondamentale di equilibrio della vita economica nel mondo.</p><p class="paragraph" data-counter="6" id="p-6">Onorevoli colleghi, possiamo noi veramente pensare che il confine dello Stato, che sta diventando sempre più ristretto ed inadeguato alla vita moderna, possa essere in ogni caso il limite ideale per una combinazione, la più economicamente efficace, di quei fattori della produzione che devono essere armonizzati tra loro per dare ricchezza all’umanità? Possiamo ritenere noi davvero che la formula ormai invecchiata dello Stato nazionale, indipendente, avulso dal complesso della vita economica, sociale e politica del mondo possa da sola servire a risolvere tutti i problemi economici e sociali? Noi viviamo in un’epoca in cui le dimensioni dello Stato sono, per così dire, attenuate ed appiattite; in un’epoca di coordinamento internazionale in tutti i campi e sotto tutti gli aspetti: non è assolutamente pensabile che possa non porsi, proprio in relazione all’impiego della manodopera, la necessità di un coordinamento e di una collaborazione al di là dei confini dello Stato. Se questa necessità è stata sempre vera per il nostro paese, tanto più lo è oggi quando non solo l’<span about="https://w3id.org/moro/enoam/data/121252/v1/mention-23" class="mention place" id="mention-23" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> ma tutto il mondo si trova legato in combinazioni economico-politiche, e i confini degli Stati vanno dileguandosi di fronte a più vaste realtà economicamente e politicamente più solide.</p><p class="paragraph" data-counter="7" id="p-7">Dobbiamo dunque dire, onorevoli colleghi, che l’emigrazione è una necessità; necessità non nel senso fatalistico e rassegnato di una malattia incurabile o di un destino crudele, bensì necessità storica, in quanto corrisponde a un nuovo assetto più ordinato dello Stato nell’ambito della comunità internazionale, in quanto corrisponde all’attuale fase di progresso economico-sociale del mondo. È questo un supremo tentativo che il mondo fa di dare un pane veramente a tutti gli uomini che abitano la terra attraverso un equilibrio nuovo delle forze della produzione, superando i confini dello Stato ed avvalendosi di forze economiche, politiche e spirituali. Noi dobbiamo inserirci in questo processo, in modo che risulti esso il più fecondo e il più umanamente utile per il nostro popolo. </p><p class="paragraph" data-counter="8" id="p-8">Ecco perché noi dobbiamo considerare questo accordo di emigrazione, quale particolare aspetto di una costruttiva politica generale, con una particolare comprensione. Dobbiamo considerarlo in quelli che sono i suoi aspetti positivi, i quali sussistono evidentemente anche se accanto ad essi vi sono aspetti meno soddisfacenti, i quali ultimi, a mio parere, richiedono una integrazione ed un perfezionamento. Dobbiamo essere tanto onesti da riconoscere che questo trattato di emigrazione che è dinanzi a noi rappresenta qualche cosa di positivo, è una manifestazione di buona volontà, esprime un principio di collaborazione internazionale, promuove un flusso migratorio da questo nostro paese sovrapopolato e lo fa svolgere in un’atmosfera cordiale, in un’atmosfera amichevole: sono i nostri popoli, i quali hanno un passato in tanta parte comune, com’è detto opportunamente nell’accordo, ed i quali si ritrovano lietamente in questo nuovo incontro.</p><p class="paragraph" data-counter="9" id="p-9">Se vi è, quindi, un dato di fatto confortante, e se vi sono talune garanzie fondamentali sull’accordo, perché non vogliamo dare il nostro contributo, come Parlamento, affinché esso sia perfezionato nelle sue stesse formulazioni, dove ciò è possibile e opportuno, e trovi poi anche in forza dei nostri suggerimenti la migliore applicazione? </p><p class="paragraph" data-counter="10" id="p-10">Dobbiamo considerare con serenità questo accordo anche perché esso è stipulato con un paese amico dell’<span about="https://w3id.org/moro/enoam/data/121252/v1/mention-24" class="mention place" id="mention-24" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>. Io non credo che vi sia alcuno in quest’aula, a qualsiasi parte politica appartenga, il quale voglia disconoscere l’apporto diplomatico positivo che è stato dato dagli Stati Uniti del <span about="https://w3id.org/moro/enoam/data/121252/v1/mention-20" class="mention place" id="mention-20" property="dcterms:references" resource="https://w3id.org/moro/enoam/data/brasile" typeof="deo:Reference">Brasile</span> in favore dell’<span about="https://w3id.org/moro/enoam/data/121252/v1/mention-25" class="mention place" id="mention-25" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> in momenti estremamente difficili per la vita del nostro paese; o alcuno che dimentichi come questo Stato amico ci abbia accompagnato con vera cordialità nei primi passi che abbiamo fatto per ritornare nella comunità dei popoli liberi. Ed allora, se noi dobbiamo pensare, come io credo dobbiamo pensare, che questo accordo è fatto in questo spirito di amicizia, e se dobbiamo ritenere che si desideri consolidare quella comunità di sforzi, di interessi e di ideali che è nelle tradizioni dei nostri due popoli, perché non considerare serenamente questo documento (certo nel desiderio di migliorarlo) invece di condannarlo così nettamente, così rigidamente, così senza appello, come da qualche parte si è voluto fare? </p><p class="paragraph" data-counter="11" id="p-11">Dobbiamo esaminare con serenità questo accordo, infine, perché abbiamo fiducia che il Governo, per parte sua, sia nell’applicazione dell’accordo, sia nel suo perfezionamento giuridico, faccia qualche cosa di veramente efficace. E ciò può fare più facilmente, forte della libera voce del Parlamento. </p><p class="paragraph" data-counter="12" id="p-12">Dobbiamo pensare che ciò il Governo fa non solo per una ragione politica, ma per una ragione umana. Io credo che, di fronte ad un problema così umano come quello dell’emigrazione, di fronte al dato di fatto di uomini affamati i quali lasciano la loro terra – e questa è certamente una cosa grave, che fa pensare – non vi sia cuore così duro da rimanere indifferente. Credo che nessuna nazione, nessun calcolo politico possa frenare questo slancio umano, e son quindi certo che il Governo, non fosse altro che per una ragione umana, perfezionerà l’accordo e darà ad esso la migliore applicazione nel senso della tutela dei nostri lavoratori. È certo, infatti, che una emigrazione non si può fare ad ogni costo; vi sono limiti così economici come umani, e limiti di dignità che non possono essere superati. Quindi non credo – e in questo accordo del resto non si riflette punto una tale politica – che la politica del Governo sia quella di mandare ad ogni costo lontano dalla patria i figli d’<span about="https://w3id.org/moro/enoam/data/121252/v1/mention-26" class="mention place" id="mention-26" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>. </p><p class="paragraph" data-counter="13" id="p-13">Certo, in una pattuizione si è in due a trattare, e quindi nessuna delle due parti è talmente forte da imporre del tutto il proprio punto di vista. Ma, pur in questa naturale bilateralità, non v’è qui nulla che sia irreparabilmente lesivo della dignità e degli interessi dei nostri lavoratori. </p><p class="paragraph" data-counter="14" id="p-14">La ragione quindi per la quale io voterò a favore della ratifica è questa mia fondamentale fiducia nella possibilità dell’emigrazione, nella necessità storica dell’emigrazione, nell’opera del Governo per tutelarla nel miglior modo; è la fiducia, in particolare, che il Governo voglia, nel modo più rigoroso, assicurare quelle che, a mio parere, sono condizioni essenziali affinché questo accordo funzioni e, al tempo stesso, voglia prendere tutte le iniziative affinché esso sia perfezionato in quegli aspetti lacunosi o pericolosi che sono stati denunciati da varie parti della Camera. E per condizioni di efficace funzionamento di questo accordo io intendo quelle indicate nei primi due numeri del mio ordine del giorno: cioè, in primo luogo, la nomina rapida, pronta, degli addetti di lavoro presso le nostre rappresentanze in <span about="https://w3id.org/moro/enoam/data/121252/v1/mention-21" class="mention place" id="mention-21" property="dcterms:references" resource="https://w3id.org/moro/enoam/data/brasile" typeof="deo:Reference">Brasile</span>, in modo che vi siano persone qualificate tecnicamente capaci di controllare quali condizioni di lavoro, di ambiente e di clima siano fatte ai nostri lavoratori (persone, cioè, che non stiano ferme nella sede dell’ambasciata, ma che si muovano e vadano a vedere di persona i luoghi e gli ambienti dell’attività colonizzatrice); e, in secondo luogo, la pronta costituzione, circa l’iniziativa italiana ed il finanziamento italiano, di quelle associazioni di assistenza delle quali è cenno nell’accordo e la cui importanza appare evidente a tutti. </p><p class="paragraph" data-counter="15" id="p-15">Per quanto riguarda poi i punti lacunosi, per i quali occorre il perfezionamento o di ulteriori trattative o anche soltanto di una migliore, di una più umana applicazione, segnalo quanto è detto al numero 3 del mio ordine del giorno, e cioè che la selezione degli aspiranti all’espatrio si compia in modo ragionevole, senza eccessivo rigore, sulla base di un criterio sanitario ragionevolmente inteso e senza creare in troppa gente la illusione di poter partire.</p><p class="paragraph" data-counter="16" id="p-16">V’è un punto dell’accordo (esso mi ha un po’ impressionato) dove si dice che il Governo italiano deve presentare un numero adeguato di persone aspiranti all’espatrio, in modo che tra esse possa compiersi la selezione definitiva. Non vorrei che troppa gente restasse illusa, in questo modo, circa la possibilità di partire. Confido perciò che il Governo italiano, in sede applicativa, limiti la fase della selezione nel modo più stretto, in modo che il più possibile il numero degli aspiranti all’espatrio coincida con quello degli autorizzati a partire. </p><p class="paragraph" data-counter="17" id="p-17">Così, per il punto riguardante la perdita del premio concesso dal governo brasiliano col viaggio gratuito a coloro che partono per emigrazione dirigida, l’obbligo di restituire mi pare crei taluni gravi problemi. Benché si tratti di casi eccezionali e debba mancare una giusta causa dell’abbandono del lavoro, ritengo che taluni connazionali potrebbero trovarsi in imbarazzo circa il modo come far fronte a questo obbligo che incombe su di loro. Anche su questo punto chiedo che il Governo si impegni ad una azione positiva, per eliminare questi che potrebbero essere degli incresciosi inconvenienti. </p><p class="paragraph" data-counter="18" id="p-18">E così pure per quanto riguarda il regime delle rimesse e quello delle assicurazioni, che debbono essere oggetto di pattuizione bilaterale in modo che al più presto questi, che sono fondamenti essenziali per un buon andamento della nostra emigrazione, siano regolati in modo soddisfacente. </p><p class="paragraph" data-counter="19" id="p-19">Onorevoli colleghi, concludo riaffermando la mia volontà favorevole a questo accordo, nella certezza che il fenomeno dell’emigrazione non costituisca una triste necessità, ma, in un certo senso, quasi un privilegio del nostro paese, la cui forza politica in tanta parte del mondo è determinata dalla presenza attiva e intelligente dei nostri lavoratori fin nelle più lontane contrade della terra.</p><ol id="curatorNotes"><li about="https://w3id.org/moro/enoam/data/121252/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene per presentare il seguente ordine del giorno: «La Camera nell’atto di ratificare l’accordo di emigrazione tra l’Italia e il Brasile del 5 luglio 1950, desiderosa di assicurare, pur nell’auspicato incremento del flusso emigratorio con il Paese amico, le migliori condizioni economiche e sociali agli Emigranti italiani, invita il Governo: 1°) a procedere, con la maggiore sollecitudine possibile, alla nomina di un adeguato numero di addetti del lavoro a norma dell’accordo, i quali siano chiamati a prendere diretta visione delle condizioni ambientali e climatiche delle regioni ove si intende fare svolgere l’emigrazione dirigida; 2°) a promuovere la pronta costituzione delle associazioni di assistenza previste dall’accordo ed a porle in condizione, per la parte che ad esso compete, di funzionare efficientemente; 3°) a prendere contatti con il Governo brasiliano, allo scopo di perfezionare, nella formulazione o nella applicazione, secondo le possibilità, quelle clausole dell’accordo che possano eventualmente incidere sul soddisfacente sviluppo del flusso emigratorio tra i due paesi, ed in particolare per quanto riguarda: a) la selezione degli aspiranti alla partenza, affinché essa si svolga in modo ragionevole e senza creare l’illusione di un possibile espatrio in un numero troppo grande di lavoratori; b) l’obbligo di corrispondere al Governo brasiliano il prezzo del viaggio da parte degli emigranti, che nel primo biennio abbiano abbandonato il lavoro per cui erano stati chiamati; c) il regime delle rimesse che è auspicabile sia oggetto di un accordo bilaterale di pagamento; d) il regime delle assicurazioni sociali, in modo che sia garantita la continuità del rapporto assicurativo». <a href="#curatornote-ref-1">↑</a></li><li about="https://w3id.org/moro/enoam/data/121252/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro riprende dopo l’interruzione dell’onorevole Gino Baldassari che domanda polemicamente: «Del piano del lavoro non ha mai sentito parlare?». <a href="#curatornote-ref-2">↑</a></li><li about="https://w3id.org/moro/enoam/data/121252/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Gino Baldassari (1897-1989), industriale, politico, deputato all’Assemblea costituente e nella I legislatura per il gruppo comunista.  <a href="#curatornote-ref-3">↑</a></li><li about="https://w3id.org/moro/enoam/data/121252/v1/curatornote-4" id="curatornote-4" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Confederazione Generale Italiana del Lavoro, fondata nel 1944 per dare vita ad un sindacato unitario dei lavoratori, dal quale sono usciti, nel 1948, la componente cattolica e gli esponenti in dissenso con l’orientamento socialcomunista.  <a href="#curatornote-ref-4">↑</a></li></ol></body></html>