<!DOCTYPE html>
<html><head prefix="rdfs: http://www.w3.org/2000/01/rdf-schema# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.125" name="dcterms.relation"/><meta content="10.48678/unibo/aldomoro1.2.1.125" name="dcterms.identifier"/><meta content="Moro, Aldo, Piccola e grande politica, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.125." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Piccola e grande politica</title>


<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="fabio: http://purl.org/spar/fabio/ dcterms: http://purl.org/dc/terms/"><h1>Piccola e grande politica</h1><p class="paragraph" data-counter="1" id="p-1">Nell’ambiente di vuotezza e di goffo formalismo della vita italiana nel recente doloroso passato tutto ebbe una qualificazione politica<sup><a href="#curatornote-1" id="curatornote-ref-1">[1]</a></sup>. Ogni valore fu commisurato a quello politico e definito, in modo esclusivo in funzione di esso. Gli esempi di questa intransigenza, ad un tempo paurosamente ingenua e gravemente offensiva, si potrebbero moltiplicare senza difficoltà. Sarebbe come il racconto di una lunga storia dolorosa, la storia di 20 e più anni di infingimenti penosi, di mortificazione della vera vita, di arditi (o sfacciati) travolgimenti nella gerarchia dei valori. La politica stessa, che è cosa seria ed ha una sua posizione ben significante nella complessa realtà della vita, risultò a sua volta deformata e impoverita. Artificiosamente piegata a comprendere tutto, a giustificare ed elevare tutto, essa smarrì se stessa e divenne una maschera vuota ed orribile. In tutta la vita fatta politica, dalla culla alla bara, non corse più un palpito di umanità vero. È qui, in fondo, la ragione di questa generale indifferenza, che vuole essere, nell’intento dei più onesti una condanna ed una netta e sdegnosa scissione di responsabilità.</p><p class="paragraph" data-counter="2" id="p-2">Oggi è certo che nel profondo desiderio del nostro popolo (e forse di tutti i popoli del mondo) è una semplificazione della vita, la sua riduzione alle ragioni e finalità essenziali, la reintegrazione dell’uomo rifatto padrone del suo mondo. Oggi c’è, inutile negarlo, disdegno per le molte sovrastrutture politiche in richiesta di orizzonti aperti, senza falsificazioni.</p><p class="paragraph" data-counter="3" id="p-3">Si domanda all’uomo, al singolo che costruisce da sé e per sé la vita, di farsi avanti e di essere, com’è nella natura delle cose protagonista del dramma umano. Intorno a lui possono bene intrecciarsi vincoli molteplici e salde garanzie di ordine politico; ma queste cose son fatte per l’uomo e non l’uomo per esse.</p><p class="paragraph" data-counter="4" id="p-4">Questa istanza di schietto liberalismo è oggi diffusa da per tutto. Essa prende anche noi cristiani, che non riusciamo (e non ne avremmo una seria ragione) a sottrarci al fascino di una rivendicazione, la quale rompe i miti collettivisti, e restituisce alla vita la sua freschezza e sostanza. Noi come gli altri, più degli altri ci rifugiammo ieri in questa intimità impenetrabile dell’uomo e rinnovammo di verità e di fiducia ogni cosa buona che il mito di una patria mostruosa pretendeva strapparci. </p><p class="paragraph" data-counter="5" id="p-5">Noi non possiamo che essere perciò con questa ardente spinta del mondo moderno, stanco di falsificazioni e desideroso di sostanza umana. Vogliamo essere anzitutto onesti, da riconoscere che i nuovi collettivismi, se pure rappresentano incognite gravi da molti punti di vista, hanno, di fronte agli antichi, il vantaggio di questa freschezza, di questo ritrovamento semplice e saldo, dell’uomo. Le nuove correnti collettiviste, cioè, non disdegnano propriamente mistiche politiche e vogliono, traverso la collettività, giungere all’uomo, sia pure deformato e impoverito.</p><p class="paragraph" data-counter="6" id="p-6">Ridonata così a tutti gli aspetti della vita la loro autonomia, la politica viene a prendere il suo posto accanto agli altri valori e, dimessa la sua presenza ingiusta, diventa essa pure accettabile. Quando si dice classe o patria, o umanità, si pronunziano parole ricche di significato. Son cose, queste, che interessano l’uomo, se pure non sono tutto l’uomo e, tanto meno, naturalmente, la compiuta manifestazione dello spirito.</p><p class="paragraph" data-counter="7" id="p-7">La politica ricondotta così, umilmente, al suo posto, accetta una definizione semplice e modesta; è la trama delicata delle azioni che riguardano il bene comune. E, per quanto così semplicemente definita, appare, qual è, una grandissima cosa.</p><p class="paragraph" data-counter="8" id="p-8">Non occorre, naturalmente, per riconoscere questa grandezza, andare tanto lontano, da creare il mito. Così non si rende, abbiamo visto, un buon servizio alla stessa politica. Non si costruisce, andando al di là dell’uomo verso una meta diversa da Dio, nulla e soltanto l’uomo è salvo. Ma c’è tanta grandezza già, quando si parla delle “cose comuni”; le cose, cioè, che sono dell’uomo sì ed hanno da questa umanità un nobile sigillo di vero, ma son, di più degli uomini insieme; tanto più ricche perciò tanto più buone, perché appartengono alla fraternità umana. Qui tutta l’articolazione, tutta la libertà della vita sono fatte salve. Ma la visione è la più compiuta che si possa immaginare, la più vicina alla sapienza ed all’amore di Dio.</p><p class="paragraph" data-counter="9" id="p-9">Noi possiamo spiegare così quale sia stato il punto di partenza di tanti dolorosi errori e possiamo metterci in guardia di fronte al pericolo, reale, di ripeterli a nostra volta. Ma non perdiamo per questo il valore umano di fraternità che la politica in sé racchiude; quella sua stupenda completezza, che è tanto più salda, quanto più rifiuti di estendersi a danno dell’uomo; del singolo uomo, persona libera e originale, che vuole la fraternità, che riflette la sua basilare completezza di vita, perché la politica sia in profondità, per ricchezza di contenuto umano, qual è in estensione. Perché sia null’altro che vincolo di uomini, e cioè libertà nella pienezza del suo significato.</p><ol id="curatorNotes"><li about="https://w3id.org/moro/enoam/data/121125/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Il riferimento è alla visione integrale della politica promossa dal fascismo. <a href="#curatornote-ref-1">↑</a></li></ol></body></html>