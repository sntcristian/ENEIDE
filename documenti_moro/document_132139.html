<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.139" name="dcterms.relation"/><meta content="10.48678/unibo/aldomoro1.3.2.139" name="dcterms.identifier"/><meta content="Moro, Aldo, [Resoconto dell'intervento tenuto alla Direzione Dc sul nuovo governo], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.139." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Resoconto dell’intervento tenuto alla Direzione Dc sul nuovo governo</title>
<div id="mentionMeta"><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/><meta about="https://w3id.org/moro/enoam/data/partito-socialista-italiano" typeof="foaf:Organization"/><meta about="https://w3id.org/moro/enoam/data/partito-socialista-italiano" content="Partito socialista italiano" property="rdfs:label"/><meta about="https://w3id.org/moro/enoam/data/partito-socialista-italiano" property="owl:sameAs" resource="http://www.wikidata.org/entity/Q590750"/><meta about="https://w3id.org/moro/enoam/data/partito-socialista-democratico-italiano" typeof="foaf:Organization"/><meta about="https://w3id.org/moro/enoam/data/partito-socialista-democratico-italiano" content="Partito socialdemocratico italiano" property="rdfs:label"/><meta about="https://w3id.org/moro/enoam/data/partito-socialista-democratico-italiano" property="owl:sameAs" resource="http://www.wikidata.org/entity/Q665335"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Resoconto dell’intervento tenuto alla Direzione Dc sul nuovo governo</h1><p class="paragraph" data-counter="1" id="p-1">Ho ascoltato con grande interesse gli interventi che si sono susseguiti e che terrò presenti come meritano nell'assolvimento del mio mandato. Constato con soddisfazione l'ampia convergenza, che il dibattito in direzione ha rivelato, sulla base politica e programmatica del Governo e sul valore da attribuire alla collaborazione con le forze democratiche e socialiste, della quale sta per aprirsi con l'auspicata soluzione della crisi, un'altra fase. La politica di centro-sinistra, imperniata sin dall'inizio sull'allineamento del <span about="https://w3id.org/moro/enoam/data/132139/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/partito-socialista-italiano" typeof="deo:Reference">partito socialista</span> e di quello <span about="https://w3id.org/moro/enoam/data/132139/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/partito-socialista-democratico-italiano" typeof="deo:Reference">socialdemocratico</span> in una comune e feconda attività di governo, è stata una esperienza utile per ricondurre all'unità sul terreno democratico e nell'assunzione di un'autonoma funzione le formazioni che si ispirano agli ideali socialisti. Questa nuova prospettiva è di significato positivo, in quanto dà certezza e vigore alla presenza democratica del socialismo nella politica italiana. Pur avendo presenti la naturale forza di espansione dei partiti, la gara tra essi per la conquista dell'opinione pubblica, che è caratteristica del gioco democratico, è da auspicare che, in una fase costruttiva e insieme difficile, qual è quella attuale, sia sempre presente nel reciproco rispetto lo spirito di collaborazione al servizio del Paese. Sono infatti tuttora valide le ragioni dell'incontro in una realtà politica, come quella italiana, nella quale, acquisita una piena e consapevole autonomia socialista, <span about="https://w3id.org/moro/enoam/data/132139/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> e forze democratiche, e tra esse quelle socialiste, sono destinate a ritrovarsi ed a lavorare insieme per un tempo lungo. </p><p class="paragraph" data-counter="2" id="p-2">Questo incontro, del resto, è stato in questi anni fecondo ed ha portato ad una migliore e più amichevole comprensione di ideologie, tradizioni e prospettive politiche diverse, ma tutte importanti nella società italiana. Le ragioni di collaborazione sono ancora quelle indicate al momento della prima formulazione di questa politica e rimaste intatte anche in confronto della dura realtà con la quale i governi di centro-sinistra succedutisi in questi anni si sono dovuti cimentare. Si tratta di attuare una politica di esaltazione della libertà e di dignità umana, di elevazione delle categorie lavoratrici, di piena partecipazione dei cittadini ai poteri ed ai valori della vita sociale, di rinnovamento in senso democratico della società italiana. Si tratta di una prospettiva democratica, di una democrazia avanzata e consapevole di tutte le esigenze umane, dei doveri di solidarietà e dei compiti dello Stato, e non di una esperienza collettivistica. È sul terreno democratico che l'incontro è avvenuto, aprendo, al di là degli obiettivi lontani propri di ciascun partito, la possibilità di una comune e vasta azione rinnovatrice, che si esprime nel programma elaborato per questa legislatura e già in parte messo a punto in sede governativa o approvato in sede parlamentare. </p><p class="paragraph" data-counter="3" id="p-3">Siamo di fronte ad un complesso di iniziative, che vanno condotte avanti con grande impegno mediante il sostegno di una compatta e pronta maggioranza parlamentare. Punto centrale è la programmazione, nella quale è indicata una coerente assunzione di responsabilità dei pubblici poteri anche come condizione per l'armonico svolgersi delle libere iniziative in vista del più intenso e giusto sviluppo della collettività nazionale. La programmazione è un atto di serietà e responsabilità; è il computo delle risorse e la ordinata messa a disposizione di esse per l'attuazione delle finalità sociali secondo una graduazione corrispondente alle possibilità ed alla giustizia. Nell'ambito della programmazione si collocano con il necessario rilievo i punti più qualificati sui quali impegnare Governo e Parlamento. </p></body></html>