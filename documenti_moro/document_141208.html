<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.1.208" name="dcterms.relation"/><meta content="10.48678/unibo/aldomoro1.4.1.208" name="dcterms.identifier"/><meta content="Moro, Aldo, Intervento al Consiglio ministeriale della Cee, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Al ministero degli Esteri e all’opposizione nel partito (giugno 1968 – maggio 1973), a cura di Guido Formigoni e Agostino Giovagnoli, edizione e nota storico-critica di Enrico Palumbo, Bologna, Università di Bologna, 2021. DOI: https://doi.org/10.48678/unibo/aldomoro1.4.1.208." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Al ministero degli Esteri e all’opposizione nel partito (giugno 1968 – maggio 1973), 2021" name="description"/><title>Intervento al Consiglio ministeriale della Cee</title>
<div id="mentionMeta"><meta about="https://w3id.org/moro/enoam/data/comunita-economica-europea" typeof="foaf:Organization"/><meta about="https://w3id.org/moro/enoam/data/comunita-economica-europea" content="Comunità Economica Europea" property="rdfs:label"/><meta about="https://w3id.org/moro/enoam/data/comunita-economica-europea" property="owl:sameAs" resource="http://www.wikidata.org/entity/Q52847"/><meta about="https://w3id.org/moro/enoam/data/stati-uniti-d-america" typeof="dcterms:Location"/><meta about="https://w3id.org/moro/enoam/data/stati-uniti-d-america" content="Stati Uniti d'America" property="rdfs:label"/><meta about="https://w3id.org/moro/enoam/data/stati-uniti-d-america" property="owl:sameAs" resource="http://www.wikidata.org/entity/Q30"/><meta about="https://w3id.org/moro/enoam/data/regno-unito" typeof="dcterms:Location"/><meta about="https://w3id.org/moro/enoam/data/regno-unito" content="Gran Bretagna" property="rdfs:label"/><meta about="https://w3id.org/moro/enoam/data/regno-unito" property="owl:sameAs" resource="http://www.wikidata.org/entity/Q145"/><meta about="https://w3id.org/moro/enoam/data/associazione-europea-di-libero-scambio" typeof="foaf:Organization"/><meta about="https://w3id.org/moro/enoam/data/associazione-europea-di-libero-scambio" content="EFTA" property="rdfs:label"/><meta about="https://w3id.org/moro/enoam/data/associazione-europea-di-libero-scambio" property="owl:sameAs" resource="http://www.wikidata.org/entity/Q166546"/><meta about="https://w3id.org/moro/enoam/data/algeria" typeof="dcterms:Location"/><meta about="https://w3id.org/moro/enoam/data/algeria" content="Algeria" property="rdfs:label"/><meta about="https://w3id.org/moro/enoam/data/algeria" property="owl:sameAs" resource="http://www.wikidata.org/entity/Q262"/><meta about="https://w3id.org/moro/enoam/data/cipro" typeof="dcterms:Location"/><meta about="https://w3id.org/moro/enoam/data/cipro" content="Cipro" property="rdfs:label"/><meta about="https://w3id.org/moro/enoam/data/cipro" property="owl:sameAs" resource="http://www.wikidata.org/entity/Q229"/><meta about="https://w3id.org/moro/enoam/data/repubblica-araba-egiziana" typeof="dcterms:Location"/><meta about="https://w3id.org/moro/enoam/data/repubblica-araba-egiziana" content="Repubblica Araba Egiziana" property="rdfs:label"/><meta about="https://w3id.org/moro/enoam/data/libano" typeof="dcterms:Location"/><meta about="https://w3id.org/moro/enoam/data/libano" content="Libano" property="rdfs:label"/><meta about="https://w3id.org/moro/enoam/data/libano" property="owl:sameAs" resource="http://www.wikidata.org/entity/Q822"/></div>

<div id="footnoteMeta"><meta about="https://w3id.org/moro/enoam/data/enrico-palumbo" typeof="foaf:Person"/><meta about="https://w3id.org/moro/enoam/data/enrico-palumbo" content="Enrico Palumbo" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>Intervento al Consiglio ministeriale della Cee</h1><p>Onorevoli Colleghi,</p><p class="paragraph" data-counter="1" id="p-1">nel periodo trascorso dall’ultima sessione del nostro Consiglio<sup><a href="#curatornote-1" id="curatornote-ref-1">[1]</a></sup> si sono verificati degli eventi che hanno direttamente investito la vita della nostra <span about="https://w3id.org/moro/enoam/data/141208/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/comunita-economica-europea" typeof="deo:Reference">Comunità</span><sup><a href="#curatornote-2" id="curatornote-ref-2">[2]</a></sup>, il sistema monetario internazionale e, conseguentemente, quello degli scambi commerciali nel mondo.</p><p class="paragraph" data-counter="2" id="p-2">Nel dare inizio ai lavori di questa sessione del Consiglio, nel cui ordine del giorno è iscritto, al primo posto, il problema delle recenti misure americane in campo monetario, commerciale e fiscale, ritengo che spetti al Presidente del vostro Consiglio<sup><a href="#curatornote-3" id="curatornote-ref-3">[3]</a></sup> riassumere, in una dichiarazione introduttiva ai nostri lavori su questo punto dell’ordine del giorno, i termini della situazione, i suoi riflessi sull’esistenza e sullo sviluppo futuro della <span about="https://w3id.org/moro/enoam/data/141208/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/comunita-economica-europea" typeof="deo:Reference">Comunità</span>, le iniziative che appaiono necessarie non solo per salvaguardare lo sviluppo del nostro processo d’integrazione verso l’unione economica e monetaria, ma anche per dare un contributo adeguato e responsabile al rinnovamento del sistema monetario internazionale e al mantenimento della libertà degli scambi nel mondo.</p><p class="paragraph" data-counter="3" id="p-3">Se le misure adottate dagli <span about="https://w3id.org/moro/enoam/data/141208/v1/mention-12" class="mention place" id="mention-12" property="dcterms:references" resource="https://w3id.org/moro/enoam/data/stati-uniti-d-america" typeof="deo:Reference">Stati Uniti</span> il 15 agosto scorso ci hanno sorpreso per il loro carattere improvviso ed unilaterale, dobbiamo però anche riconoscere che tutti noi eravamo già da tempo coscienti delle gravi tensioni, di carattere strutturale, cui erano sottoposti il sistema monetario internazionale ed i rapporti monetari e commerciali fra le principali potenze.</p><p class="paragraph" data-counter="4" id="p-4">Le misure americane del 15 agosto scorso rendono più impegnativa ed urgente la ricerca – insieme con i Paesi candidati all’adesione<sup><a href="#curatornote-4" id="curatornote-ref-4">[4]</a></sup> – di una piattaforma comune su cui sviluppare un dialogo con gli <span about="https://w3id.org/moro/enoam/data/141208/v1/mention-13" class="mention place" id="mention-13" property="dcterms:references" resource="https://w3id.org/moro/enoam/data/stati-uniti-d-america" typeof="deo:Reference">Stati Uniti</span> e con le altre potenze economiche, al fine di superare il più rapidamente possibile l’attuale fase critica.</p><p class="paragraph" data-counter="5" id="p-5">Il Presidente delle nostra Commissione<sup><a href="#curatornote-5" id="curatornote-ref-5">[5]</a></sup>, nel messaggio che ha inviato il 10 settembre scorso ai sei Capi di Stato e di Governo della <span about="https://w3id.org/moro/enoam/data/141208/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/comunita-economica-europea" typeof="deo:Reference">Comunità</span><sup><a href="#curatornote-6" id="curatornote-ref-6">[6]</a></sup>, ha posto in luce quali siano i pericoli che dobbiamo fronteggiare e le iniziative che dobbiamo prendere se vogliamo giungere, il più rapidamente possibile, al riassetto delle relazioni internazionali, in cui la nostra <span about="https://w3id.org/moro/enoam/data/141208/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/comunita-economica-europea" typeof="deo:Reference">Comunità</span> possa esercitare quel ruolo che il suo peso economico e commerciale esige e che le nostre aspirazioni ad un’Europa politicamente unita impongono.</p><p class="paragraph" data-counter="6" id="p-6">Sono convinto che tutti noi abbiamo apprezzato, nel suo giusto valore, questa iniziativa della Commissione e i richiami ed i suggerimenti che essa contiene.</p><p class="paragraph" data-counter="7" id="p-7">Gravi potrebbero essere gli effetti – non solo sul futuro della <span about="https://w3id.org/moro/enoam/data/141208/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/comunita-economica-europea" typeof="deo:Reference">Comunità</span> ma anche sulle relazioni economiche mondiali – delle misure americane, se non saremo in grado di presentarci, nelle varie istanze internazionali nelle quali dovrà essere elaborato il nuovo assetto monetario ed economico mondiale, con delle proposte comunitarie, formulate da una comunità non indebolita e scossa nelle sue strutture interne, ma, al contrario, forte ed unita di fronte alle difficoltà del momento.</p><p class="paragraph" data-counter="8" id="p-8">Intendo, naturalmente, per proposte comunitarie, quelle che siano concordate anche con i quattro Paesi candidati alla adesione e, soprattutto, con il <span about="https://w3id.org/moro/enoam/data/141208/v1/mention-15" class="mention place" id="mention-15" property="dcterms:references" resource="https://w3id.org/moro/enoam/data/regno-unito" typeof="deo:Reference">Regno Unito</span>, del cui atteggiamento, in queste settimane, non possiamo che compiacerci profondamente.</p><p class="paragraph" data-counter="9" id="p-9">La Presidenza italiana, nel periodo successivo al 15 agosto, ha compiuto ogni sforzo per giungere alla definizione di punti di vista comunitari, con il valido appoggio della Commissione e del suo Presidente: dopo la riunione del 19 agosto dei nostri Ministri finanziari la Presidenza ha promosso e realizzato una serie di incontri bilaterali fra gli stessi Ministri finanziari dei Sei e con quelli dei Paesi candidati.</p><p class="paragraph" data-counter="10" id="p-10">Abbiamo così potuto raggiungere, nella riunione del 13 settembre dei Ministri finanziari, un accordo fondamentale su quelle che dovrebbero essere le caratteristiche del futuro sistema monetario internazionale; accordo che – come ho già notato – ha preso forma già nella cornice della <span about="https://w3id.org/moro/enoam/data/141208/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/comunita-economica-europea" typeof="deo:Reference">Comunità</span> ampliata.</p><p class="paragraph" data-counter="11" id="p-11">Si tratta di un successo, che conferirà alla nostra <span about="https://w3id.org/moro/enoam/data/141208/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/comunita-economica-europea" typeof="deo:Reference">Comunità</span> una sua precisa fisionomia nei fori internazionali nei quali le attuali difficoltà monetarie verranno affrontate. E si tratta anche di un evento che non potrà non facilitare, nella chiarezza delle rispettive posizioni, i futuri negoziati internazionali.</p><p class="paragraph" data-counter="12" id="p-12">Tuttavia un pesante e difficile lavoro ancora ci attende, prima di giungere all’obiettivo finale del riallineamento e del ristabilimento delle parità fisse e della parallela eliminazione delle misure americane in campo commerciale e fiscale, poiché questo obiettivo – in prospettiva – implica anche un negoziato politico sulla ripartizione di responsabilità ed oneri fra gli <span about="https://w3id.org/moro/enoam/data/141208/v1/mention-14" class="mention place" id="mention-14" property="dcterms:references" resource="https://w3id.org/moro/enoam/data/stati-uniti-d-america" typeof="deo:Reference">Stati Uniti</span> e le cosiddette “nuove potenze economiche”.</p><p class="paragraph" data-counter="13" id="p-13">In sintesi, il compito più urgente mi sembra essere quello di riaprire, all’interno della <span about="https://w3id.org/moro/enoam/data/141208/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/comunita-economica-europea" typeof="deo:Reference">Comunità</span>, il discorso sull’avvio dell’unione economica e monetaria, poiché è soltanto in questo quadro che potremo salvaguardare ed approfondire il nostro processo d’integrazione, fino al suo sbocco politico ed istituzionale.</p><p class="paragraph" data-counter="14" id="p-14">Il vostro Presidente, nell’assumere le sue funzioni, aveva tracciato e sottoposto alla vostra approvazione un programma di lavoro del Consiglio fino al prossimo 31 dicembre.</p><p class="paragraph" data-counter="15" id="p-15">Mi sembra che questo programma – in linea di principio e circostanze permettendolo – possa essere mantenuto nei suoi punti fondamentali, costituiti dalla realizzazione dell’ampliamento della <span about="https://w3id.org/moro/enoam/data/141208/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/comunita-economica-europea" typeof="deo:Reference">Comunità</span>; dall’impostazione dei negoziati con i Paesi dell’<span about="https://w3id.org/moro/enoam/data/141208/v1/mention-16" class="mention organization" id="mention-16" property="dcterms:references" resource="https://w3id.org/moro/enoam/data/associazione-europea-di-libero-scambio" typeof="deo:Reference">EFTA</span><sup><a href="#curatornote-7" id="curatornote-ref-7">[7]</a></sup> non candidati all’adesione; dall’eventuale estensione delle preferenze generalizzate ad altri Paesi che ne hanno fatto richiesta; dall’esame – iniziato dalla Commissione – dei riflessi dell’ampliamento sulle relazioni con i Paesi associati; dalla definizione degli accordi tra la <span about="https://w3id.org/moro/enoam/data/141208/v1/mention-9" class="mention organization" id="mention-9" property="dcterms:references" resource="https://w3id.org/moro/enoam/data/comunita-economica-europea" typeof="deo:Reference">Comunità</span> e l’<span about="https://w3id.org/moro/enoam/data/141208/v1/mention-17" class="mention place" id="mention-17" property="dcterms:references" resource="https://w3id.org/moro/enoam/data/algeria" typeof="deo:Reference">Algeria</span>, <span about="https://w3id.org/moro/enoam/data/141208/v1/mention-18" class="mention place" id="mention-18" property="dcterms:references" resource="https://w3id.org/moro/enoam/data/cipro" typeof="deo:Reference">Cipro</span>, la <span about="https://w3id.org/moro/enoam/data/141208/v1/mention-19" class="mention place" id="mention-19" property="dcterms:references" resource="https://w3id.org/moro/enoam/data/repubblica-araba-egiziana" typeof="deo:Reference">Repubblica Araba Egiziana</span><sup><a href="#curatornote-8" id="curatornote-ref-8">[8]</a></sup> e il <span about="https://w3id.org/moro/enoam/data/141208/v1/mention-20" class="mention place" id="mention-20" property="dcterms:references" resource="https://w3id.org/moro/enoam/data/libano" typeof="deo:Reference">Libano</span>; dalla definizione della politiche industriale e regionale; dall’applicazione della riforma del Fondo Sociale<sup><a href="#curatornote-9" id="curatornote-ref-9">[9]</a></sup>; dallo sviluppo delle politiche agricola, commerciale e dei trasporti; dal nuovo programma pluriennale di ricerche; dall’esame delle azioni d’insieme nel settore scientifico e tecnologico; dall’avvio di un dibattito sulla politica energetica; dal perfezionamento della procedura di contatto tra il Consiglio ed il Parlamento Europeo in specie in materia di bilancio ma soprattutto in vista dell’elezione diretta dei membri dell’Assemblea.</p><p class="paragraph" data-counter="16" id="p-16">Questo era il programma dei lavori da svolgere sotto la nostra Presidenza. È evidente che gli avvenimenti verificatisi dall’agosto scorso non possono modificare certe priorità e certe scadenze – come quella della fine di quest’anno per la firma del Trattato di adesione – anche se in primo piano emergono adesso, in tutta la loro serietà, i problemi monetari, nella cornice dei Sei – con i relativi riflessi soprattutto sulla politica agricola comune – e nella loro proiezione verso l’esterno.</p><p class="paragraph" data-counter="17" id="p-17">È proprio perché la situazione è complessa ed i problemi gravi, che noi dobbiamo sentire ancora più vivo l’imperativo della nostra coesione e quindi del rafforzamento della <span about="https://w3id.org/moro/enoam/data/141208/v1/mention-10" class="mention organization" id="mention-10" property="dcterms:references" resource="https://w3id.org/moro/enoam/data/comunita-economica-europea" typeof="deo:Reference">Comunità</span>, delle sue strutture, dalle sue politiche.</p><p class="paragraph" data-counter="18" id="p-18">Queste sono le brevi considerazioni che desideravo fare al Consiglio nel difficile momento che stiamo attraversando, e sulle quali desidererei conoscere l’avviso delle delegazioni.</p><ol id="curatorNotes"><li about="https://w3id.org/moro/enoam/data/141208/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Il riferimento è al Consiglio ministeriale della Cee del 7 giugno 1971. <a href="#curatornote-ref-1">↑</a></li><li about="https://w3id.org/moro/enoam/data/141208/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> La Comunità economica europea (Cee), fondata il 25 marzo 1957 a Roma da Repubblica Federale Tedesca, Francia, Italia, Paesi Bassi, Belgio e Lussemburgo, è l’organizzazione regionale finalizzata all’integrazione dei mercati e delle economie dei paesi aderenti. <a href="#curatornote-ref-2">↑</a></li><li about="https://w3id.org/moro/enoam/data/141208/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Il riferimento di Moro è a se stesso. <a href="#curatornote-ref-3">↑</a></li><li about="https://w3id.org/moro/enoam/data/141208/v1/curatornote-4" id="curatornote-4" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> I paesi candidati all’adesione erano Gran Bretagna, Irlanda, Danimarca e Norvegia. <a href="#curatornote-ref-4">↑</a></li><li about="https://w3id.org/moro/enoam/data/141208/v1/curatornote-5" id="curatornote-5" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Franco Maria Malfatti (1927-1991), giornalista ed esponente politico della Democrazia cristiana, dal 1° luglio 1970 era presidente della Commissione europea. <a href="#curatornote-ref-5">↑</a></li><li about="https://w3id.org/moro/enoam/data/141208/v1/curatornote-6" id="curatornote-6" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Nel documento della Commissione si proponeva il riallineamento delle valute europee su parità fisse, la regolazione dei flussi di capitali, l’istituzione di un fondo monetario europeo per l’aiuto dei paesi membri in difficoltà. <a href="#curatornote-ref-6">↑</a></li><li about="https://w3id.org/moro/enoam/data/141208/v1/curatornote-7" id="curatornote-7" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> La European Free Trade Association (Efta), fondata nel 1960 da sette paesi (Austria, Danimarca, Svezia, Norvegia, Svizzera, Gran Bretagna, Portogallo), era un tentativo di costruzione di un’area di libero scambio alternativa alla Cee. <a href="#curatornote-ref-7">↑</a></li><li about="https://w3id.org/moro/enoam/data/141208/v1/curatornote-8" id="curatornote-8" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> L’11 settembre 1971, con la promulgazione della nuova Costituzione, era stata sancita la fine della denominazione “Repubblica Araba Unita”, retaggio dell’esperimento nasseriano di unione tra Egitto e Siria (1958-1961) che Il Cairo aveva conservato anche dopo il fallimento della fusione, in favore di “Repubblica Araba d’Egitto”. <a href="#curatornote-ref-8">↑</a></li><li about="https://w3id.org/moro/enoam/data/141208/v1/curatornote-9" id="curatornote-9" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Il Fondo sociale europeo (Fse), istituito nel 1957 (ma entrato lentamente in operatività negli anni successivi), è stato pensato come lo strumento per finanziare il sostegno all’occupazione nella Cee. <a href="#curatornote-ref-9">↑</a></li></ol></body></html>