<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.107" name="dcterms.relation"/><meta content="10.48678/unibo/aldomoro1.2.1.107" name="dcterms.identifier"/><meta content="Moro, Aldo, Nuova costituzione e principi cristiani, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.107." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Nuova costituzione e principi cristiani</title>
<div id="mentionMeta"><meta about="https://w3id.org/moro/enoam/data/assemblea-costituente-della-repubblica-italiana" typeof="foaf:Organization"/><meta about="https://w3id.org/moro/enoam/data/assemblea-costituente-della-repubblica-italiana" content="Assemblea costituente" property="rdfs:label"/><meta about="https://w3id.org/moro/enoam/data/assemblea-costituente-della-repubblica-italiana" property="owl:sameAs" resource="http://www.wikidata.org/entity/Q1053185"/><meta about="https://w3id.org/moro/enoam/data/commissione-per-la-costituzione" typeof="foaf:Organization"/><meta about="https://w3id.org/moro/enoam/data/commissione-per-la-costituzione" content="Commissione per la Costituzione" property="rdfs:label"/><meta about="https://w3id.org/moro/enoam/data/commissione-per-la-costituzione" property="owl:sameAs" resource="http://www.wikidata.org/entity/Q3684787"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>Nuova costituzione e principi cristiani</h1><p class="paragraph" data-counter="1" id="p-1">È imminente la discussione dinanzi all’<span about="https://w3id.org/moro/enoam/data/121107/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/assemblea-costituente-della-repubblica-italiana" typeof="deo:Reference">Assemblea costituente</span> del progetto di costituzione, il quale è stato elaborato durante sei mesi di intensa attività dalla <span about="https://w3id.org/moro/enoam/data/121107/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/commissione-per-la-costituzione" typeof="deo:Reference">commissione dei settantacinque</span>. Benché alla elezione dei suoi rappresentanti nell’<span about="https://w3id.org/moro/enoam/data/121107/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/assemblea-costituente-della-repubblica-italiana" typeof="deo:Reference">Assemblea costituente</span> il popolo italiano, cosciente della grandezza del momento, si sia disposto con vigilante ed appassionata attenzione, nel corso dei lavori preparatori l’interessamento e l’apprezzamento sono venuti in gran parte meno come per una improvvisa stanchezza succeduta alla tensione. Forse perché la stampa non ha dato il dovuto rilievo a quel che si elaborava nel chiuso delle commissioni ed anzi una parte di essa per motivi faziosi è andata denigrando quanto di buono e di sano era stato sancito nei progetti preliminari. Forse perché l’urgenza dei problemi concreti, il disorientamento di una parte dell’opinione pubblica, per immaturità o per stanchezza, fluttuante e perennemente scontenta, il senso di delusione per la mancata attuazione delle straordinarie promesse fatte qualche volta al popolo nella vigilia elettorale hanno gettato un’ombra nei lavori della costituzione e allontanato dall’<span about="https://w3id.org/moro/enoam/data/121107/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/assemblea-costituente-della-repubblica-italiana" typeof="deo:Reference">Assemblea</span> sovrana la cordiale simpatia del popolo italiano. Ora che il progetto è pronto e cominciano a delinearsi le strutture fondamentali dell’edificio costituzionale, questa ingiustificata diffidenza, dinanzi alla mole ed alla serietà del lavoro compiuto, si va dissolvendo e rinasce l’interesse ch’è giusto sia dato ad un’opera così decisiva nella vita del popolo italiano. E poiché la polemica costituzionale si farà d’ora innanzi ogni giorno più viva e delle decisioni, che dovranno essere prese man mano, apparirà sempre maggiore la importanza è doveroso oggi informare largamente l’opinione pubblica su quel che si è fatto e su quel che ancora si deve fare, per dare all’Italia una costituzione democratica, capace di soddisfare le profonde aspirazioni del popolo nostro. </p><p>*	*	*</p><p class="paragraph" data-counter="2" id="p-2">Indubbiamente la costituzione, la quale nasce di regola in un ambiente storico agitato da forti passioni e contrasti di idee, in un momento “creativo” di storia, emerge da intuizioni umane vivamente espresse, cresce su di un “humus” ricco di valori morali e religiosi. Se ogni legge esprime, nei suoi freddi paragrafi, una verità morale vissuta, ciò è tanto più vero per quella legge delle leggi che è la costituzione. Essa pone le linee fondamentali del vivere associato, consacra e difende le grandi certezze che sono prezioso patrimonio di un popolo, esprime in sintesi organica ragioni di vita, tradizioni ed aspirazioni. Una costituzione è in questo senso necessariamente ideologica; il che non vuol dire debba essere faziosa, ma semplicemente ricca di umanità, collegata al più nobile passato, capace di rispondere alle profonde ed insopprimibili esigenze dello spirito umano. </p><p class="paragraph" data-counter="3" id="p-3">Quando da qualche parte, all’inizio dei lavori preparatori, si parlò di una costituzione neutra come di una necessità di convivenza democratica, i cattolici militanti in campo politico obbiettarono che una tale costituzione risulterebbe fuori dell’umanità e della storia e sarebbe veramente insignificante. La schermaglia su questo punto è stata vivace e ricorrente. Ogni qual volta più evidentemente nella trattazione di un problema costituzionale accadeva di toccare i sommi principi, la maliziosa pretesa di una costituzione incolore tornava a farsi sentire. Ma con uno sforzo di buona volontà non è stato impossibile trovare la convergenza delle diverse ideologie, le quali, pur sembrando a prima vista irriducibili, ad un più attento e severo esame si incontravano pure in un comune fondo umano. Com’era possibile, dopo 20 anni e più di oppressione che ha svalutato l’uomo e ne ha soffocato le energie, che ha accentrato nello Stato ogni potere ed ha eliminato ogni controllo ed ogni limite, che ha dato libera via agli egoismi contro ogni elementare dovere di solidarietà, com’era possibile non riaffermare l’autonomia e la dignità della persona umana, la sfera propria dei diritti delle libere formazioni sociali, l’eguaglianza degli uomini, la interdipendenza delle persone stretti tra loro da una inderogabile fraternità?</p><p>*	*	*</p><p class="paragraph" data-counter="4" id="p-4">Queste cose appunto, per l’insistenza vivace dei deputati che professano in campo politico l’idea cristiana, sono stati posti al principio della costituzione. Grandi idee che raccordano il nuovo documento alla dolorosa esperienza storica del recente passato e costituiscono i criteri ispiratori, gli strumenti di interpretazione, la chiave di volta dell’ordinamento costituzionale. In questo modo ed in questo soltanto l’idea democratica dello Stato italiano si svolge in tutta la sua ampiezza e si manifesta quella che ne è, al di là del meccanismo strutturale, l’intima e viva sostanza. Lo Stato democratico italiano è dunque a servizio dell’uomo, esprime e garantisce una efficace solidarietà sociale, si controlla e si limita in omaggio alla libertà di quelle molteplici formazioni sociali, dalla regione alla famiglia, dal comune al sindacato, che fanno ascendere gradualmente l’uomo alla somma solidarietà dello Stato. </p><p class="paragraph" data-counter="5" id="p-5">I cattolici, io credo, dovranno difendere questa impostazione di straordinaria importanza, evitando che disposizioni di questa portata siano relegate nel preambolo e perdano in conseguenza il loro scritto valore giuridico di un impegno dello Stato ad attenersi nella sua legislazione ai supremi principi della dignità dell’uomo e della solidarietà sociale. </p><p>*	*	*</p><p class="paragraph" data-counter="6" id="p-6">A questi principi appunto s’ispira la disciplina costituzionale dei diritti civili ed economico-sociali. Si tratta di offrire alla persona umana una garanzia completa ed organica per quanto attiene sia alle sue essenziali libertà nei confronti dello Stato sia alla sua esigenza di partecipare secondo giustizia ai beni economici. Sotto l’uno o l’altro profilo è sempre la dignità della persona che si afferma. Né le une né le altre libertà potrebbero essere soppresse o compresse, senza menomare la persona nel suo straordinario valore. Questa duplice esigenza, di libertà civile e di libertà economica, è stata vivamente sostenuta dai deputati democristiani contro tendenze che avrebbero voluto aumentare questo o quell’aspetto a scapito dell’altro. L’esigenza cristiana di un autentico progresso sociale che non sacrifichi, nelle spire di uno Stato onnipotente, la libertà si è espressa in questo equilibrio realizzato tra profili diversi, ma non contraddittori della dignità umana. Anche per questo riconoscimento così largo dei diritti della persona, anche per questa armonia che dà ad ogni valore della vita il suo giusto posto, garantendo ad un tempo libertà e giustizia, la nuova costituzione italiana ha come una impronta cristiana, di quel cristianesimo che è sempre presente, là dove si salva l’uomo nella integrità delle sue molteplici esigenze.</p></body></html>