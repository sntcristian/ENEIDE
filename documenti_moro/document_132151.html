<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.151" name="dcterms.relation"/><meta content="10.48678/unibo/aldomoro1.3.2.151" name="dcterms.identifier"/><meta content="Moro, Aldo, [Discorso tenuto a Foggia per l'inaugurazione della XVII Fiera internazionale dell'agricoltura], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.151." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Discorso tenuto a Foggia per l'inaugurazione della XVII Fiera internazionale dell'agricoltura</title>
<div id="mentionMeta"><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/comunita-economica-europea" typeof="foaf:Organization"/><meta about="https://w3id.org/moro/enoam/data/comunita-economica-europea" content="Comunità economica europea" property="rdfs:label"/><meta about="https://w3id.org/moro/enoam/data/comunita-economica-europea" property="owl:sameAs" resource="http://www.wikidata.org/entity/Q52847"/></div>

<div id="footnoteMeta"><meta about="https://w3id.org/moro/enoam/data/michele-cento" typeof="foaf:Person"/><meta about="https://w3id.org/moro/enoam/data/michele-cento" content="Michele Cento" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1 class="title">Discorso tenuto a Foggia per l'inaugurazione della XVII Fiera internazionale dell'agricoltura </h1><p class="paragraph" data-counter="1" id="p-1">Malgrado le difficoltà assistiamo ad una ripresa significativa in ogni parte d'<span about="https://w3id.org/moro/enoam/data/132151/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, ma è importante che essa si registri in questa parte d'<span about="https://w3id.org/moro/enoam/data/132151/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, in questo Mezzogiorno, inquieto, ma fiducioso nel suo avvenire, che vuole crescere ad un ritmo particolarmente elevato si da colmare le distanze, le differenze che ancora lo tengono lontano da alcune posizioni di rilievo quali si hanno in altre zone del Paese. Vi è dunque una efficace, anche se misurata ripresa della vita economica nazionale, una crescita effettiva dell'economia meridionale. Ciò è merito di quanti si sono adoperati sul piano privato e su quello pubblico, a livello dell'amministrazione dello Stato e delle autonomie locali, con passione e fiducia per lo sviluppo della vita sociale ed umana della nostra comunità nazionale. </p><p class="paragraph" data-counter="2" id="p-2">Siamo convinti del peso che ha e che è destinata ad avere ancora l'economia agricola, soprattutto nell'ambito del Mezzogiorno. Non vogliamo infatti un Paese solo industriale con una marginale attività agricola. L'agricoltura resta una fonte fondamentale di ricchezza per il nostro Paese e per il Mezzogiorno. Per questo, dedichiamo ad essa ogni nostra attenzione sul terreno economico e sociale. Nella difficile scelta dei settori di intervento, il Governo ha posto in primo piano la scuola e l'agricoltura, predisponendo per l'una e per l'altra, a indicazione dello loro importanza e, in definitiva, della loro compenetrazione reciproca, imponenti previsioni di finanziamento da parte dello Stato e del pubblico risparmio. Il Governo non ha però stabilito un generico stanziamento per l'agricoltura, ma un secondo piano di sviluppo<sup><a href="#curatornote-1" id="curatornote-ref-1">[1]</a></sup> il quale tiene conto delle esigenze di mutamenti strutturali ed offre gli strumenti per uno sviluppo economico adeguato e moderno, per una spesa la più razionale in vista di un maggior frutto per un per un settore che si trova in una gara difficile di fronte agli altri paesi della <span about="https://w3id.org/moro/enoam/data/132151/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/comunita-economica-europea" typeof="deo:Reference">Comunità europea</span>. </p><p class="paragraph" data-counter="3" id="p-3">Il senso della nostra azione è tutto raccolto nell'intento di rendere giustizia al Paese, alle zone, settori, categorie meno dotati e che hanno bisogno di affrettare il passo per eliminare le condizioni marginali o comunque di inferiorità talvolta conseguenza di retaggi storici. Il Governo si ispira ad una visione di insieme, secondo giustizia, della realtà nazionale. Con questo senso di responsabilità, con questo impegno di giustizia, avendo presente la necessità di rendere il Paese ed i suoi cittadini in qualche misura più uguali, noi ci muoviamo anche con severità, perché in questa aspirazione generale al miglioramento delle condizioni economiche e sociali delle categorie e persone qualche volta è difficile operare le pur necessarie scelte, è difficile che qualcuno accetti di rallentare il suo passo per permettere a quelli che sono indietro di avanzare un po’ di più e di colmare le distanze. </p><p class="paragraph" data-counter="4" id="p-4">È questo un problema generale che riguarda non solo l'<span about="https://w3id.org/moro/enoam/data/132151/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> al proprio interno ma anche il rapporto tra Paesi ad alto livello e Paesi in via di sviluppo. Eppure, bisogna che qualcuno rallenti il passo per permettere agli altri di camminare più in fretta. Ecco perché talvolta dobbiamo dire «no» a richieste anche legittime ma in fatto incompatibili con l'esigenza dello sviluppo ordinato del Paese. Dobbiamo usare la ricchezza di cui disponiamo in modo intelligente e razionale per creare nuova ricchezza Abbiamo detto dunque «no» e diremo ancora «no» non per disattenzione, ma dando al nostro rifiuto il significato della richiesta indispensabile di qualche temporanea rinuncia per fare una giustizia più vera, per realizzare uno sviluppo maggiore per tutti. Abbiamo livelli che non possono essere superati nel prelievo pubblico della ricchezza, altrimenti si comprometterebbe lo stesso sviluppo economico. Ed è ben nota la rigidità del nostro bilancio statale. Se dovessimo in questo campo fare un elenco delle richieste, esso risulterebbe così pressante da richiedere un momento di sosta. Anche i conflitti di lavoro chiedono di essere risolti secondo giustizia e perciò con una attenta considerazione della realtà economica. Ciò non vuol dire un diniego indiscriminato, ma un richiamo al senso di misura e di responsabilità da parte di tutti. Mentre siamo in ripresa non dobbiamo cioè con la nostra impazienza renderla vana. Tutti i cittadini abbiano un senso di doverosa e temporanea rinuncia, abbiano la capacità di commisurare le loro rivendicazioni alla obiettiva possibilità di soddisfarle senza provocare sconvolgimenti della vita economica e della sua capacità di competizione in un mercato aperto; ma abbiamo fiducia che il Governo non è guidato dall'arbitrio e dall'ingiustizia, ma solo da una visione organica e lungimirante della realtà nazionale; il Governo che vuole essere di essa, in una visione moderna e civile, il rappresentante fedele, il Governo, interprete degli interessi reali dei lavoratori, seguirà con attenzione tutte le situazioni difficili, tutte le preoccupanti tensioni sociali. </p><p class="paragraph" data-counter="5" id="p-5">È solo per spirito di giustizia e per una visione di insieme dell'interesse nazionale che dobbiamo indicare il binario entro il quale muoverci, avvertendo che, se dovessimo sbandare al di fuori di esso, ciò vorrebbe dire, a più o meno lontana scadenza, la rovina del Paese. Il Governo chiede fiducia sulla base della sua naturale simpatia e apertura verso il mondo del lavoro, sulla base della sua ferma convinzione di non essere sensibile ad interessi particolari, ma di mirare alla tutela degli interessi generali in uno spirito di profonda ed autentica democrazia. Il tanto desiderato sviluppo non si compie come per miracolo. Tutto va conquistato con spirito di sacrificio, di iniziativa, con volontà di lavoro, con la concordia di tutti gli italiani. Non faremo miracoli, ma assicureremo il costante, ordinato sviluppo della nazione, se non cederemo alla prepotenza anche solo psicologica di questo o di quello. Avremo bisogno, come ho detto alla Camera, di una generazione per soddisfare tutte le esigenze della comunità nazionale, tutto quello che è vivo nella coscienza pubblica. Prima che una generazione passi non potremo conseguire risultati compiuti quali una piena sicurezza sociale, una scuola universale e profonda, un Paese veramente moderno, civile ed eguale. Questo tuttavia non vuol però dire perdere neppure un minuto, ed invece in una graduazione ordinata fare ad ogni istante e subito ciò che è possibile per creare nuova ricchezza, ciò che è più utile in vista di una civiltà più umana, più democratica, più ricca e tuttavia nutrita di valori umani. Vogliamo inserire nello Stato, in posizione di responsabilità, come collaboratori tutti i cittadini, vogliamo chiamare tutti a comprendere queste cose, come ogni cosa che interessa la comunità, perché non ci sia una decisione incontrollabile e solitaria del Governo, ma essa emerga In una società che comprende da se stessa e tutta intera la sua prospettiva di sviluppo. È la società italiana che sceglie da sé il suo cammino ed il Governo la guida e la asseconda. Sappiamo che per questa nostra impostazione c'è e ci sarà una risposta positiva, fatta di consapevolezza, di misura, di saggezza, quali son caratteristiche del nostro grande Paese. </p><p class="paragraph" data-counter="6" id="p-6">Mi rivolgo a voi con una parola di fiducia e di speranza. Scusate se vi ho detto qualche parola severa. L'ho fatto perché credo in voi, perché desidero si vada lontano nella libertà. Il nostro vuole essere un Governo che si accosta alle varie manifestazioni della vita sociale e riceva da esse indicazioni, esigenze, remore. È questa una espressione di libertà che registriamo e valorizziamo. Dobbiamo tutelare insieme con consapevolezza civica, con crescente impegno democratico il bene supremo che è la libertà nel nostro Paese e per il nostro Paese. In questa direzione abbiamo fatto grandi passi innanzi: da una situazione di tensione e di estremo pericolo siamo passati attraverso lunghi e tormentati anni di prova ad una situazione più chiara e rassicurante per le nostre istituzioni. Ma qualche volta riappare ancora lo spettro della violenza e dell'intolleranza. Difendendo lo Stato democratico e le sue istituzioni, il libero metodo della discussione politica, difendiamo la libertà e le dignità dei cittadini. Vogliamo e dobbiamo essere tutti custodi appassionati della libertà, respingendo ai margini con sdegnò ogni tentazione di violenza. Vogliamo uno Stato democratico il quale difenda ogni giorno con estrema fermezza le istituzioni, vogliamo una società la quale accetti il dialogo come unica forma civile di rapporto tra gli uomini. Dico queste cose in un momento nel quale la coscienza nazionale è turbata da eventi dolorosi che potrebbero essere il sintomo di una anacronistica ed assurda ripresa dell'intolleranza, affinché sia chiaro, nel ricordo riverente e commosso di una giovane vita troncata<sup><a href="#curatornote-2" id="curatornote-ref-2">[2]</a></sup>, che condanniamo con tutte le nostre forze la minaccia e la violenza, che le perseguiremo e sbarreremo ad esse la strada, perché sia assicurato il libero sviluppo della società italiana. Riaffermiamo perciò i grandi ideali che ci impegnano ad un duro lavoro che noi tutti, Governo e popolo, compiremo al servizio del nostro Paese.  </p><ol id="curatorNotes"><li about="https://w3id.org/moro/enoam/data/132151/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Si tratta del disegno di legge sul cosiddetto Secondo piano verde. <a href="#curatornote-ref-1">↑</a></li><li about="https://w3id.org/moro/enoam/data/132151/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Il riferimento è con ogni probabilità alla morte del giovane studente della Sapienza Paolo Rossi, avvenuto il 27 aprile 1966, in seguito a un pestaggio a opera di studenti di estrema destra. <a href="#curatornote-ref-2">↑</a></li></ol></body></html>