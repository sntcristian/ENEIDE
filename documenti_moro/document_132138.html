<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.138" name="dcterms.relation"/><meta content="10.48678/unibo/aldomoro1.3.2.138" name="dcterms.identifier"/><meta content="Moro, Aldo, [Dichiarazione per la formazione del nuovo governo dopo il reincarico del presidente della Repubblica], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.138." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Dichiarazione per la formazione del nuovo governo dopo il reincarico del presidente della Repubblica</title>
<div id="mentionMeta"><meta about="https://w3id.org/moro/enoam/data/giuseppe-saragat" typeof="foaf:Person"/><meta about="https://w3id.org/moro/enoam/data/giuseppe-saragat" content="Giuseppe Saragat" property="rdfs:label"/><meta about="https://w3id.org/moro/enoam/data/giuseppe-saragat" content="Saragat, Giuseppe" property="skos:prefLabel"/><meta about="https://w3id.org/moro/enoam/data/partito-comunista-italiano" typeof="foaf:Organization"/><meta about="https://w3id.org/moro/enoam/data/partito-comunista-italiano" content="Partito comunista italiano" property="rdfs:label"/><meta about="https://w3id.org/moro/enoam/data/partito-comunista-italiano" property="owl:sameAs" resource="http://www.wikidata.org/entity/Q461886"/><meta about="https://w3id.org/moro/enoam/data/partito-liberale-italiano" typeof="foaf:Organization"/><meta about="https://w3id.org/moro/enoam/data/partito-liberale-italiano" content="Partito liberale italiano" property="rdfs:label"/><meta about="https://w3id.org/moro/enoam/data/partito-liberale-italiano" property="owl:sameAs" resource="http://www.wikidata.org/entity/Q508733"/><meta about="https://w3id.org/moro/enoam/data/roma" typeof="dcterms:Location"/><meta about="https://w3id.org/moro/enoam/data/roma" content="Roma" property="rdfs:label"/><meta about="https://w3id.org/moro/enoam/data/roma" property="owl:sameAs" resource="http://www.wikidata.org/entity/Q220"/><meta about="https://w3id.org/moro/enoam/data/mercato-europeo-comune" typeof="foaf:Organization"/><meta about="https://w3id.org/moro/enoam/data/mercato-europeo-comune" content="Mercato Comune" property="rdfs:label"/><meta about="https://w3id.org/moro/enoam/data/mercato-europeo-comune" property="owl:sameAs" resource="http://www.wikidata.org/entity/Q955276"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Dichiarazione per la formazione del nuovo governo dopo il reincarico del presidente della Repubblica</h1><p class="paragraph" data-counter="1" id="p-1">Desidero innanzi tutto ringraziare il <span about="https://w3id.org/moro/enoam/data/132138/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/giuseppe-saragat" typeof="deo:Reference">Presidente della Repubblica</span> per l'onore che mi ha fatto e per la fiducia che mi ha accordato con il conferirmi l'incarico di costituire il nuovo Governo. Essendomi riservato di accettare il mandato, mi dispongo ora a ricercare con ogni impegno, se esista in concreto, come credo e spero, una base politica e programmatica comune ai partiti democratico cristiano, socialista italiano, socialista democratico italiano e repubblicano, i quali hanno finora costituito la maggioranza. Prendo atto con compiacimento che, malgrado le difficoltà riscontrate, i quattro partiti hanno riconfermato la loro adesione alla politica di centro-sinistra e alloro volontà di continuare, dopo un leale chiarimento di posizioni, nella comune azione intrapresa. Essa si è rivelata infatti finora feconda per dare stabilità alle istituzioni, in forza di un più largo consenso popolare e realizzare con ordinata gradualità una condizione sociale nella quale siano assicurati libertà, giustizia, efficace esercizio del potere politico da parte di tutti indistintamente i cittadini, equa partecipazione ai beni e valori della vita sociale, un'azione dello Stato democratico piena di comprensione, ma sorretta da grande senso di responsabilità e da una visione di insieme degli interessi nazionali. Abbiamo elaborato un ampio programma in rapporto a questi obiettivi ed esso si è andato man mano realizzando in sede governativa e parlamentare. Si tratta, a questo proposito di fare il punto della situazione a metà legislatura, per definire una linea di azione veramente efficace per la più compiuta e tempestiva attuazione del programma. Si tratta di confermare la comune volontà di lavoro e di impegno politico e di garantire, anche attraverso una opportuna ristrutturazione della compagine governativa, una maggioranza compatta, leale e pronta nel sostenere il Governo e concorrere alla realizzazione di alte finalità di rinnovamento e di giustizia. Condizione, quest'ultima, indispensabile per il successo della nostra azione. Abbiamo naturalmente sempre presenti le difficoltà, fortunatamente in via di superamento, della vita economica del nostro Paese, le quali esigono la vigile attenzione del Governo (e quindi che un Governo, al più presto, ci sia) ed il senso di responsabilità, di misura, di dedizione al bene comune di tutti i cittadini. Nostra preoccupazione e nostro impegno è assicurare il più alto livello di occupazione, di benessere.</p><p class="paragraph" data-counter="2" id="p-2">Riconfermo i nostri obiettivi di politica estera, rivolta, nella piena lealtà all'Alleanza atlantica, alla ricerca costante ed appassionata della pace nella sicurezza per l'<span about="https://w3id.org/moro/enoam/data/132138/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> e per il mondo. Con particolare attenzione seguiamole vicende dell'Europa, la cui unità, economica e politica, è una aspirazione fondamentale del popolo italiano. In questo momento di difficoltà siamo chiamati a dare, e speriamo di averne presto l'autorità per farlo, un contributo efficace per una feconda intesa politica tra i sei paesi del <span about="https://w3id.org/moro/enoam/data/132138/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/mercato-europeo-comune" typeof="deo:Reference">Mercato Comune</span> nel rispetto della lettera e dello spirito dei trattati di <span about="https://w3id.org/moro/enoam/data/132138/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/roma" typeof="deo:Reference">Roma</span>. Ho appena bisogno di aggiungere che mi propongo di costituire un Governo sulla base di una maggioranza delimitata e ragionevolmente definita. Restano fuori da essa, per i seri motivi di dissenso che ho più volte enunciato, il <span about="https://w3id.org/moro/enoam/data/132138/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">Partito comunista</span> da un lato, le forze di destra e anche il <span about="https://w3id.org/moro/enoam/data/132138/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/partito-liberale-italiano" typeof="deo:Reference">Partito liberale</span> dall'altro. La vicenda di questi due anni mi esime dal dare dimostrazione della nostra autonomia e della nostra polemica di differenziazione, tanto vigorosa è stata la battaglia condotta contro di noi dalle opposizioni e significativa l’esultanza per la caduta del Governo che avevo l'onore di presiedere. Nel rispetto del gioco democratico e parlamentare desidero rivendicare dunque la ragione d'essere positiva della maggioranza che mi auguro di poter costituire di fronte alle opposizioni di sinistra e di destra. Ma, avendo di mira, com'è dovere del Governo, gli interessi generali del Paese, pur in questa vigorosa caratterizzazione politica, vorrei chiedere a tutti i cittadini ed a tutte le categorie sociali di comprendere e, per quanto è possibile, sostenere il nostro sforzo disinteressato e leale per la prosperità, la libertà, la giustizia, la sicurezza e la pace della Nazione. </p></body></html>