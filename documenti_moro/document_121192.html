<!DOCTYPE html>
<html><head><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.192" name="dcterms.relation"/><meta content="10.48678/unibo/aldomoro1.2.1.192" name="dcterms.identifier"/><meta content="Moro, Aldo, Una discriminazione necessaria, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.192." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Una discriminazione necessaria</title>


</head><body><h1>Una discriminazione necessaria</h1><p class="paragraph" data-counter="1" id="p-1">Il richiamo alla civiltà cristiana, alle sue tradizioni, alle sue esigenze, alle incomparabili ricchezze che essa assicura alla vita umana, i rischi che corre nel fermento d’idee e di passioni che caratterizza l’epoca moderna, è diventato mano a mano più frequente e, in un certo senso, abitudinario. Segno di consapevolezza o non piuttosto adattamento superficiale? Come che stiano le cose – ed è veramente difficile dare in questo momento una risposta obiettiva a tale interrogativo – è certo però che il gran parlare che si fa, e da tante parti, di civiltà cristiana dovrebbe condurre ad esaminare con maggiore attenzione ed acutezza il problema della civiltà cristiana del nostro tempo. E non si dice qui della civiltà cristiana, ci sia consentita l’espressione, in astratto, quale essa risulta nelle sue pure linee dalla considerazione delle idee vive del cristianesimo così come si son venute realizzando e traducendo in istituzioni e costumi nel corso della storia. Si vuol parlare piuttosto del comune modo di intendere la civiltà cristiana e del complesso delle istituzioni e dei sentimenti che, a torto o a ragione, vi si ricollegano. Non è detto che questo modo comune di intendere la civiltà cristiana, di credere in essa, di difenderla, corrisponda alla sua realtà. Errori di prospettiva, indulgenze o ingenue o colpevoli verso sé stessi, sovente una consapevole e comoda inversione di valori contribuiscono a questa umiliante e, qualche volta, vergognosa deformazione. Non può certamente arrecare dispiacere al cristiano il fatto che della civiltà cristiana si parli tanto ai nostri giorni e che essa abbia, per quanti nemici, altrettanti strenui difensori. Ma può essere un segno della confusione caratteristica del nostro tempo e dell’ipocrisia che tante volte l’accompagna il fatto che troppe idee, troppi interessi, troppe cristallizzate posizioni di privilegio pretendano passare, e il più delle volte riescano a passare per espressioni di civiltà cristiana. Così come, correlativamente, vengono trascurate, e restano perciò senza consenso e difesa, cose che al cristianesimo sono essenziali, cose alle quali è legata la vita di coscienza e che una considerazione superficiale o di puro comodo tende a mettere da parte per non turbare il modus vivendi stabilito tra coloro che sembravano nemici irriducibili.</p><p class="paragraph" data-counter="2" id="p-2">La civiltà cristiana, quella vera, corre certamente dei rischi. Il suo destino è nelle nostre mani e noi ne portiamo una responsabilità storica. Il senso drammatico di questa lotta, l’imminenza preoccupante del pericolo che incombe alle nostre tradizioni ed aspirazioni non è un espediente retorico; è la dura semplice sostanza della nostra vita quotidiana. Ma il rischio viene da tutte le parti e da noi stessi; dalla nostra superficiale valutazione, dal nostro interessato coprire e cambiare, dalla nostra condiscendenza verso le deformazioni e le indebite utilizzazioni dei valori della civiltà cristiana. La cosa più urgente, se si vuole veramente salvare il cristianesimo, è di intenderne l’autentico significato nella nostra esperienza storica con una indagine spregiudicata ed intelligente. È indispensabile una rigorosa discriminazione che non ammetta indulgenze verso chicchessia. Opera di intelligenza e di coraggio, insomma. Molte esitazioni si capiscono bene come espressione di debolezza umana. E vi sono legami tra quel che è essenziale e quel che non lo è, tra quel che è vero è quel che lo deforma o tradisce, che solo con difficoltà possono essere sciolti. Ma questo compito di purificazione, che è premessa ad ogni azione che si voglia efficace a tutela dei valori effettivi della civiltà cristiana, dev’essere posto in primissimo piano. Ché anzi discernere il vero dal falso cristianesimo, la giustizia dall’interesse e dall’abitudine è già per sé stesso un formidabile contributo alla difesa della civiltà cristiana. Ma questa chiarezza di posizioni, condizione del successo, non è solo un fatto di intelligenza, ma anche soprattutto di bontà umana. Quel che decide in definitiva è la prova dell’azione. Non c’è dubbio che un cristianesimo autentico non dà frutti di egoismo e di sopraffazione e che pertanto, finché si sia di fronte ad essi, vi potrà essere la retorica della civiltà cristiana, ma non la civiltà cristiana nel suo autentico significato.</p><p class="paragraph" data-counter="3" id="p-3">Veramente il gran parlare che si fa di queste cose è un monito per noi che vi siamo dentro con così poca consapevolezza e coraggio. Monito di difendere appunto la civiltà cristiana non con le parole che passano, ma con la sostanza della vita, sceverando il vero dal falso ed incarnando nelle opere, nelle leggi, nelle istituzioni, nel costume i valori che crediamo di dover difendere e che pensiamo siano in pericolo.</p><p class="paragraph" data-counter="4" id="p-4">Soltanto questa linea di serietà, questa ansiosa ricerca, questo scrupolo di non compromettere e di non contaminare, questa sofferta appartenenza al cristianesimo sono difesa dei valori cristiani. In questa ricerca di concretezza è la massima nostra direttiva di azione, mentre si fa più forte ogni giorno il pericolo della superficialità, della ipocrisia, della retorica parolaia e profittatrice. Un anelito di sincerità per salvare il mondo da tutte le menzogne.</p></body></html>