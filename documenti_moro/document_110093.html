<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.1.0.093" name="dcterms.relation"/><meta content="10.48678/unibo/aldomoro1.1.0.093" name="dcterms.identifier"/><meta content="Moro, Aldo, Crisi spirituale, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 1, Gli anni giovanili (1932-1946), a cura di Gaetano Crociata e Paolo Trionfini, edizione e nota storico-critica di Tiziano Torresi, Bologna, Università di Bologna, 2021. DOI: https://doi.org/10.48678/unibo/aldomoro1.1.0.093." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Gli anni giovanili (1932-1946), 2021" name="description"/><title>Crisi spirituale</title>
<div id="mentionMeta"><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/monarchia" typeof="foaf:Organization"/><meta about="https://w3id.org/moro/enoam/data/monarchia" content="Monarchia" property="rdfs:label"/><meta about="https://w3id.org/moro/enoam/data/monarchia" property="owl:sameAs" resource="http://www.wikidata.org/entity/Q7269"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>Crisi spirituale</h1><p class="paragraph" data-counter="1" id="p-1">L’<span about="https://w3id.org/moro/enoam/data/110093/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> è oggi angustiata da così gravi ed urgenti problemi, che c’è tra noi chi non riesce a conservare il minimo di fiducia necessario per operare fortemente ed efficacemente in questo difficile momento della nostra vita nazionale.</p><p class="paragraph" data-counter="2" id="p-2">Questa sfiducia diffusa, che limita gli orizzonti e costringe freddamente gli slanci di passione e di azione di molti italiani, si spiega ed, almeno in parte, si giustifica. Ma essa non è certo atteggiamento virile e dà anche a coloro che ci guardano con attenzione, benché benevola, l’impressione pericolosa di una stanchezza, che non riesce ad attingere a nessuna risorsa umana, per vincersi. Invece, sostanzialmente, non è così. Noi abbiamo nelle nostre tradizioni, dalle più antiche alle più recenti, valori pienamente validi, da cui attingere energie spirituali per la rinascita dell’<span about="https://w3id.org/moro/enoam/data/110093/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, che tutti auspichiamo. Il problema è d’individuare il punto della crisi (ch’è certo crisi degli spiriti) e di muovere, prima che meccanismi legali o forze storiche, la nostre coscienze di uomini responsabili.</p><p class="paragraph" data-counter="3" id="p-3">Questo è veramente indispensabile. Il resto verrà poi o anche contemporaneamente, e certo, finché non esprima esso stesso una tale vibrazione morale, finché non significhi una umanità che muova, cosciente e volenterosa, verso una meta più nobile ed alta, non potrà aspirare a colmare questo vuoto pauroso che ci opprime, ridonandoci serenità e fiducia nella vita.</p><p class="paragraph" data-counter="4" id="p-4">I problemi, dicevamo, sono molti, gravi e urgenti. Ma vi sarà pure un’unità tra essi, vi sarà pure una gerarchia, vi sarà pure un principio che, intendendoli tutti, tutti in conseguenza li risolva! Noi non abbiamo sentito quasi mai fare cenno di questo.</p><p class="paragraph" data-counter="5" id="p-5">Abbiamo visto affiorare in primo piano il problema della epurazione della nostra vita nazionale inquinata, a cominciare dalla persona del Capo dello Stato, e della conseguente instaurazione di un regime veramente democratico. Si è parlato di una partecipazione nostra più attiva a questa guerra di liberazione, ma con accenti così esteriori e poco umani, da mostrare incomprensione per la stanchezza e la sfiducia di questo popolo, che ha bisogno, urgente bisogno, di una fede che lo sostenga nelle opere della guerra come in quelle della pace. Si è parlato di ricostruzione della nostra vita economica, senza rendersi conto che, malgrado la migliore buona volontà di tutti, moltissimi sacrifici oggi e nell’immediato domani dovranno essere sopportati da noi, cui resta la scelta tra una accettazione passiva e ferocemente rabbiosa ed uno slancio umano, che accolga il sacrificio nella luce di una fede e nell’attesa, fiduciosa e operante, di un’umanità migliore e più felice.</p><p class="paragraph" data-counter="6" id="p-6">Siamo in tanti a lagnarci che il fascismo non sia stato ancora debellato, e che esso resista tenacemente, mutata la casacca in un’altra meno compromettente, in questo o in quel personaggio, in questa o in quella istituzione, nelle resistenze passive di certi ambienti, negli esclusivismi pericolosi ed offensivi di altri, in abiti di violenza, se non fisica, spirituale ancora diffusi dovunque.</p><p class="paragraph" data-counter="7" id="p-7">Ognuno di noi ha la sua lagnanza da fare, ch’è piena di accoramento ed espressione, il più delle volte, di buona fede. Così l’amara accusa, rimbalzante dall’uno all’altro, avvelena sempre più quest’atmosfera già tanto pesante, ostacola le intese e le collaborazioni, ci rende penosamente estranei, mentre tutti in fondo amiamo l’<span about="https://w3id.org/moro/enoam/data/110093/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> e desideriamo, per noi e per i nostri figli, una vita piena, buona e felice.</p><p class="paragraph" data-counter="8" id="p-8">Riconosciamo di essere un po’ fascisti tutti senza volerlo; e cioè esasperati, amari, opachi, incerti sui valori fondamentali della vita e quindi smaniosi di una azione quale che sia, incapaci d’intesa e di rispetto reciproco.</p><p class="paragraph" data-counter="9" id="p-9">Questa è triste eredità di venti anni di vita spirituale ridotta o, quanto meno, solitaria, incapace perciò di pieno sviluppo e di espansione. L’antifascismo, se non vuol essere ferocemente esclusivista e penosamente esteriore come il suo avversario, se non vuol ridursi ad un altro fascismo, del quale muti solo il colore, deve proporsi di combattere con armi diverse, con le armi cioè dello spirito, ed essere intransigente e rigido con se stesso nell’imporsi un abito di vita morale più elevata e vivace. Dove il fascismo, con caratteristica superficialità, si limitò a far tacere gli uomini e a distruggere le cose che davano fastidio, l’antifascismo dovrà convincere ed incidere sulla interiorità efficacemente. Dove il fascismo coltivò l’irresponsabilità ed il disinteresse per tutto quello che è umano, dovrà l’antifascismo svolgere l’autonomia responsabile ed attiva della persona, e volere che essa abbia una fede, una sua libera fede, e la serva con fedeltà assoluta, fino in fondo. Dove il fascismo oscurò le differenze ed andò promovendo una piatta unità insignificante, l’antifascismo dovrà lasciarle sussistere, anche quando a questo o a quello non facciano comodo, ed incanalarle verso la sola unità ammissibile, quella generata dall’incontro rispettoso e dal vaglio serio ed onesto di tutti i punti di vista. Tutto ciò sembra molto ovvio, ma nella realtà non si è pienamente verificato. Né di ciò noi ci stupiamo, perché il fascismo è stato un tempo di decadenza morale, di stanchezza degli spiriti, di smarrimento dei valori della vita, di diminuita o perduta possibilità d’intesa tra gli uomini. E questa è crisi tanto grave, che sarebbe puerile volersene liberare in un momento o volerne limitare la soluzione alla cacciata di un <span about="https://w3id.org/moro/enoam/data/110093/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/monarchia" typeof="deo:Reference">Re</span> ed alla defascistizzazione delle amministrazioni dello Stato. Di più, non è crisi italiana, ma europea e mondiale. Il mondo paga con il sangue di questa guerra la stanchezza, lo smarrimento, l’esteriorità, la ferocia di cinquant’anni di storia. L’<span about="https://w3id.org/moro/enoam/data/110093/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> è partecipe di questa crisi, che ha avuto in essa soltanto forma più grave ed appariscente.</p><p class="paragraph" data-counter="10" id="p-10">Se ne libererà, combattendo, insieme a tutto un mondo, angosciato eppur fiducioso, cosciente del suo errore e desideroso di superarlo, con la sola arma efficace a vincere lo smarrimento: una più alta e luminosa visione della vita, generatrice di energie morali per raggiungere l’altissima meta. Che è la pace dei popoli, nei quali gli uomini siano in pace tra loro e con se stessi.</p><p class="paragraph" data-counter="11" id="p-11">L’antifascismo ha da essere perciò principio di autocritica ed impulso al rinnovamento. Ma la funzione polemica non ne esaurisce la natura; esso è contro un mondo stanco e corrotto, perché è esso stesso un nuovo mondo, di libertà responsabile, di amore e di pace.</p><p>Mr.</p></body></html>