<!DOCTYPE html>
<html><head><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.2.077" name="dcterms.relation"/><meta content="10.48678/unibo/aldomoro1.4.2.077" name="dcterms.identifier"/><meta content="Moro, Aldo, [Bilanci e previsioni sulla situazione economica], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Il ritorno al centro-sinistra e la “solidarietà nazionale” (giugno 1973 – maggio 1978), a cura di Guido Formigoni e Agostino Giovagnoli, edizione e nota storico-critica di Chiara Zampieri, Bologna, Università di Bologna, 2021. DOI: https://doi.org/10.48678/unibo/aldomoro1.4.2.077." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il ritorno al centro-sinistra e la “solidarietà nazionale” (giugno 1973 – maggio 1978), 2021" name="description"/><title>[Bilanci e previsioni sulla situazione economica]</title>



</head><body><h1>
 [Bilanci e previsioni sulla situazione economica]
</h1><p class="paragraph" data-counter="1" id="p-1">
 Mai negli ultimi venticinque anni un capodanno aveva, come questo, evocato un insieme di sentimenti, di immagini, di previsioni, tutti volti al pessimismo, alla paura del futuro, all’oscuro senso che qualche cosa si è rotto nel meccanismo di un progresso economico e civile lineare senza il rischio di regressioni e di ritorni.
</p><p class="paragraph" data-counter="2" id="p-2">
 Da una capitale all’altra, da un mercato all’altro si ripetono gli stessi discorsi: in un mondo più unificato e ravvicinato dalla tecnologia delle comunicazioni la crisi assume dimensioni planetarie e investe sia il centro che la periferia del sistema industriale.
</p><p class="paragraph" data-counter="3" id="p-3">
 Le preoccupazioni per una battuta d’arresto o per una lieve caduta nella crescita del benessere presso i popoli più ricchi si trasforma nella paura della fame e delle epidemie presso i popoli economicamente arretrati.
</p><p class="paragraph" data-counter="4" id="p-4">
 La sfida della crisi economica e dell’insostenibile aumento dei prezzi petroliferi non ha finora trovato una risposta creativa a livello delle gravi difficoltà della situazione nei maggiori responsabili della politica mondiale: l’ampiezza stessa della minaccia impone una risposta coordinata dei diversi governi, poiché nessuno oggi è economicamente abbastanza forte per combattere da solo, all’interno del suo mercato nazionale, i sintomi della recessione, senza doversi dar carico del peggioramento dei conti con l’estero, che ne seguirebbe inevitabilmente, ove non si avesse una simultaneità di mosse espansive della maggioranza almeno delle altre economie.
</p><p class="paragraph" data-counter="5" id="p-5">
 Un identico discorso vale per i due settori particolarmente critici della situazione economica del mondo: quello energetico e quello monetario e finanziario.
</p><p class="paragraph" data-counter="6" id="p-6">
 I delicati problemi dei rifornimenti energetici, degli imponenti investimenti per sviluppare vecchie e nuove fonti di energie e per mobilitare le capacità di ricerca verso nuovi rivoluzionari sviluppi tecnologici richiedono certamente la collaborazione di tutte le nazioni industrialmente avanzate.
</p><p class="paragraph" data-counter="7" id="p-7">
 In campo monetario e finanziario, la rete delle istituzioni private, che aveva permesso fino a pochi mesi fa di creare l’unità del mercato mondiale, si è dimostrata impari alle esigenze di canalizzare e di distribuire l’immenso volume di debiti e crediti, creati dai surplus e dai deficit delle bilance dei pagamenti in seguito all’aumento del prezzo del greggio. Il complesso sistema dei mercati finanziari corre il pericolo di un collasso, se l’iniziativa politica dei governi non saprà creare a livello internazionale una istituzione o un meccanismo che svolga la stessa funzione che adempiono le banche centrali nell’ambito delle singole economie nazionali.
</p><p class="paragraph" data-counter="8" id="p-8">
 Il mondo ha bisogno di leadership, ma questa leadership non può nascere che dal consenso, e non può non essere gestita collettivamente. Gli automatismi economici non bastano e, come a livello nazionale essi sono stati integrati da quasi un secolo di lotte per le riforme, così oggi, nei brevi tempi che l’emergenza concede, essi lo debbono essere nell’ambito di una decisa azione politica internazionale.
</p><p class="paragraph" data-counter="9" id="p-9">
 Il nostro Paese, che è stato nell’ultimo anno quasi emarginato, per la stessa virulenza delle sue difficoltà economiche, dalla possibilità di svolgere un’attiva presenza in campo internazionale, oggi, che i primi sintomi di un faticoso e sofferto miglioramento in talune delle manifestazioni estreme dei nostri squilibri cominciano a consolidarsi, intende approfondire in tutte le sedi la sua presenza e la sua azione per accelerare i tempi di una politica comune dei maggiori paesi industriali contro il pericolo che la recessione si trasformi in una lunga e dolorosa depressione.
</p><p class="paragraph" data-counter="10" id="p-10">
 Sul fronte interno, come ho detto, abbiamo colto i primi significativi successi nella battaglia per la stabilizzazione. I dati valutari di dicembre confermano che l’obiettivo dell’equilibrio delle partite non petrolifere della nostra bilancia dei pagamenti, che all’inizio del ‘74 ci eravamo proposti per il ‘75, è stato sostanzialmente raggiunto già nell’ultimo trimestre dell’anno che si chiude.
</p><p class="paragraph" data-counter="11" id="p-11">
 Ancora una volta si è confermata la vitalità della nostra economia che ha risposto con un’aggressiva politica di espansione delle esportazioni all’estero all’arresto della crescita della domanda interna.
</p><p class="paragraph" data-counter="12" id="p-12">
 Le quote, nel complesso delle esportazioni manifatturiere del mondo, toccate dal nostro Paese qualche anno fa, sono state nuovamente raggiunte nel terzo trimestre del ‘74. Nell’intero anno il saggio di crescita delle esportazioni italiane è stato all’incirca doppio di quello delle esportazioni mondiali.
</p><p class="paragraph" data-counter="13" id="p-13">
 I primi sintomi di attenuazione delle eccezionali spinte inflazionistiche, che hanno contraddistinto dal ‘73 la nostra economia, cominciano ormai a manifestarsi, mentre la forte caduta dei prezzi delle materie prime sui mercati mondiali elimina il pericolo che nel futuro l’inflazione possa essere ancora alimentata attraverso l’aumento dei costi dell’importazione.
</p><p class="paragraph" data-counter="14" id="p-14">
 Per quanto attiene dunque alla lotta contro l’inflazione, il destino è nelle nostre mani.
</p><p class="paragraph" data-counter="15" id="p-15">
 Se le diverse parti sociali sapranno accettare una temporanea flessione, di dimensioni non drammatiche, nei livelli di benessere raggiunti, il processo di stabilizzazione potrà essere praticamente avviato creando le premesse solide per una sana manovra di ripresa.
</p><p class="paragraph" data-counter="16" id="p-16">
 I prossimi sei mesi sono a questo proposito decisivi. Il tentativo di spingere in alto le remunerazioni monetarie nel futuro immediato non può tradursi che in un danno diretto per i lavoratori poiché la permanenza di aspettative inflazionistiche, legata alla previsione di aumenti del costo del lavoro, sosterrebbe la creazione di redditi speculativi e interromperebbe il processo in corso di capovolgimento nelle attese e di riduzione degli stocks, destinato a stabilizzare i nostri livelli di prezzo.
</p><p class="paragraph" data-counter="17" id="p-17">
 La dilazione ad un secondo tempo della decorrenza dei miglioramenti retributivi potrebbe invece svolgere un’utile azione di sostegno della domanda, una volta superata la fase di maggiore instabilità dei prezzi e si tradurrebbe in effettivi aumenti del potere di acquisto reale dei salari.
</p><p class="paragraph" data-counter="18" id="p-18">
 Nelle conversazioni avute finora con i sindacati abbiamo cercato di convincere i loro più eminenti dirigenti che ben poco gioverebbero oggi generalizzati aumenti della massa salariale e che la possibilità di saldare senza soluzione di continuità il primo e il secondo tempo della politica economica governativa dipende soprattutto dai loro comportamenti.
</p><p class="paragraph" data-counter="19" id="p-19">
 I lavoratori sono certamente coloro che più hanno da perdere in una fase di recessione ed è intenzione del Governo combattere tale prospettiva, ma questa intenzione sarebbe vanificata se non fosse possibile ottenere al più presto un certo grado di contenimento dei nostri prezzi.
</p><p class="paragraph" data-counter="20" id="p-20">
 Nell’attuale regime di cambi flessibili l’obiettivo di stabilizzare il cambio per impedire che da esso si sviluppino nuove spinte inflazionistiche e l’obiettivo di sostenere la domanda per salvare l’occupazione possono essere conciliati soltanto da uno stretto coordinamento fra politiche economiche del Governo e strategie rivendicative delle grandi Confederazioni.
</p><p class="paragraph" data-counter="21" id="p-21">
 Il bisogno di giustizia della nostra comunità chiede che i sacrifici siano equamente ripartiti: il Governo è consapevole che il primo passo per una equa ripartizione è rappresentato proprio dal successo della sua politica di stabilizzazione che si rifletta in primo luogo sui profitti e sulle rendite.
</p><p class="paragraph" data-counter="22" id="p-22">
 Inoltre, il 1975 sarà l’anno della integrale applicazione della riforma tributaria che mette a disposizione dell’Amministrazione mezzi più potenti di accertamento e di repressione delle evasioni tributarie.
</p><p class="paragraph" data-counter="23" id="p-23">
 Tale maggiore incisività della politica tributaria perfezionerà quel grandioso processo di redistribuzione del reddito che ha caratterizzato l’economia italiana negli ultimi sei anni attraverso la spinta salariale e il potenziamento della politica della sicurezza sociale: un processo che forse non ha esempi se non nell’Inghilterra degli anni immediatamente successivi alla seconda guerra mondiale.
</p><p class="paragraph" data-counter="24" id="p-24">
 Il Governo ritiene dunque di essere perfettamente legittimato a chiedere ai Sindacati una politica rivendicativa più attenta alle difficoltà della situazione, la quale permetta, entro la prima metà del ‘75, di ridurre a livello europeo i ritmi della nostra inflazione e di distribuire poi gradualmente gli aumenti di remunerazione in maniera che essi coincidano temporalmente con la dinamica evolutiva della produttività che contraddistingue le prime fasi di ripresa congiunturale. Il Governo sta oggi predisponendo i concreti provvedimenti che sosterranno tale ripresa dapprima attraverso l’espansione delle esportazioni e il contenimento dei consumi energetici e di altri consumi con una forte componente di importazione, successivamente – secondo i ritmi preannunciati nella esposizione programmatica – attraverso l’avvio di consistenti programmi di investimento nell’edilizia, nell’agricoltura, nella produzione di energia.
</p><p class="paragraph" data-counter="25" id="p-25">
 La predisposizione di questi programmi che presuppongono la soluzione di non facili problemi tecnici e la mobilitazione dell’organizzazione amministrativa pubblica per una azione a tempi brevi, è attualmente in corso e procede a ritmo serrato.
</p><p class="paragraph" data-counter="26" id="p-26">
 Non è dunque per rispetto di una liturgia d’obbligo o per dovere d’ufficio che alla paura e alla fuga in un pessimismo irrazionale, oppongo una valutazione più equilibrata dei rischi, ma anche delle opportunità che il 1975 ci offre.
</p><p class="paragraph" data-counter="27" id="p-27">
 Gli esperti economici prevedono oggi che soltanto nel 1976 vi sarà il punto di svolta della congiuntura italiana. Vi è tuttavia la possibilità di anticipare la ripresa, ove non manchi al Governo il necessario sostegno delle forze sindacali, la collaborazione in uno sforzo unitario dell’Amministrazione e dei governi locali per eseguire rapidamente nuovi e vecchi programmi di investimenti, la disciplina dei contribuenti e dei risparmiatori per chiudere la triste pagina delle evasioni fiscali e valutarie.
</p><p class="paragraph" data-counter="28" id="p-28">
 Il nostro futuro, lo ripeto, è nelle nostre mani e, nonostante i forti condizionamenti internazionali, possiamo ancora sperare di chiudere nei prossimi dodici mesi la fase più dolorosa dell’avversa congiuntura.
</p><p>
 Aldo Moro
</p></body></html>