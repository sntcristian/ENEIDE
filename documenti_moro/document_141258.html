<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.1.258" name="dcterms.relation"/><meta content="10.48678/unibo/aldomoro1.4.1.258" name="dcterms.identifier"/><meta content="Moro, Aldo, [Discorso a Ozieri in vista delle elezioni], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Al ministero degli Esteri e all’opposizione nel partito (giugno 1968 – maggio 1973), a cura di Guido Formigoni e Agostino Giovagnoli, edizione e nota storico-critica di Enrico Palumbo, Bologna, Università di Bologna, 2021. DOI: https://doi.org/10.48678/unibo/aldomoro1.4.1.258." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Al ministero degli Esteri e all’opposizione nel partito (giugno 1968 – maggio 1973), 2021" name="description"/><title>[Discorso aOzieriin vista delle elezioni]</title>
<div id="mentionMeta"><meta about="https://w3id.org/moro/enoam/data/ozieri" typeof="dcterms:Location"/><meta about="https://w3id.org/moro/enoam/data/ozieri" content="Ozieri" property="rdfs:label"/><meta about="https://w3id.org/moro/enoam/data/ozieri" property="owl:sameAs" resource="http://www.wikidata.org/entity/Q391167"/><meta about="https://w3id.org/moro/enoam/data/sardegna" typeof="dcterms:Location"/><meta about="https://w3id.org/moro/enoam/data/sardegna" content="Sardegna" property="rdfs:label"/><meta about="https://w3id.org/moro/enoam/data/sardegna" property="owl:sameAs" resource="http://www.wikidata.org/entity/Q1462"/><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>[Discorso a Ozieri in vista delle elezioni]</h1><p class="paragraph" data-counter="1" id="p-1">L’on. Moro, parlando ad <span about="https://w3id.org/moro/enoam/data/141258/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/ozieri" typeof="deo:Reference">Ozieri</span> ad un raduno di giovani democratici cristiani della <span about="https://w3id.org/moro/enoam/data/141258/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/sardegna" typeof="deo:Reference">Sardegna</span>, ha sottolineato che l’apertura dei giovani verso una società umana, apertura che costituisce essenziale e stimolante contributo al progresso del Paese, non è incompatibile con un’intensa ed ordinata partecipazione alla vita politica. In uno Stato autenticamente democratico si esprimono e si fanno valere importanti fermenti di novità. Le istituzioni, in tali condizioni, non debbono essere demolite, ma valorizzate. L’estremismo rivoluzionario e la pratica della violenza lacerano il tessuto sociale, senza giungere a costruire un mondo nuovo d’ispirazione e dimensione umane. Ed invece uno sviluppo reale ed anche radicale è possibile sotto la pressione di forze politiche consapevoli della svolta in atto nel mondo e delle quali i giovani siano parte decisiva.</p><p class="paragraph" data-counter="2" id="p-2">In questo momento soprattutto è giusto lanciare un appello ai giovani, affinché essi, senza alcuna rinuncia o dispersione, concorrano a rimettere in moto e portare alle sue naturali conclusioni il processo di sviluppo e di rinnovamento della società italiana e della vita internazionale.</p><p class="paragraph" data-counter="3" id="p-3">L’on. Moro ha espresso la fiducia che i giovani possano trovare, per loro stessa consapevolezza e per sensibilità del <span about="https://w3id.org/moro/enoam/data/141258/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Partito</span>, un largo spazio ed una autentica iniziativa, in una <span about="https://w3id.org/moro/enoam/data/141258/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> fedele a se stessa, fedele alla sua natura di partito democratico, popolare, antifascista, nel quale l’ispirazione cristiana sia il contrassegno di un impegno veramente umano. E si può parimenti sperare, ha proseguito l’on. Moro, che, nella maggior misura possibile, i giovani sfuggano al livellamento collettivista, alle tentazioni conservatrici, alla involuzione reazionaria. Al di fuori dell’influenza comunista possono essere costruiti, su basi di buona fede e di lealtà, efficaci schieramenti democratici e sociali. Essi, del resto, in tanto possono essere creati e risultare efficaci, in quanto nella stessa <span about="https://w3id.org/moro/enoam/data/141258/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> si ritrovi, com’è indiscutibile, un’autonoma ed originale capacità di affrontare, nel quadro di un ordine democratico ed aperto, i grandi problemi di libertà e di giustizia, posti in questa epoca in <span about="https://w3id.org/moro/enoam/data/141258/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> e nel mondo.</p></body></html>