<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.213" name="dcterms.relation"/><meta content="10.48678/unibo/aldomoro1.2.1.213" name="dcterms.identifier"/><meta content="Moro, Aldo, Intervista sul tema dell’emigrazione, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.213." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>[Intervista sul tema dell’emigrazione]</title>
<div id="mentionMeta"><meta about="https://w3id.org/moro/enoam/data/organizzazione-per-la-cooperazione-economica-europea" typeof="foaf:Organization"/><meta about="https://w3id.org/moro/enoam/data/organizzazione-per-la-cooperazione-economica-europea" content="OECE" property="rdfs:label"/><meta about="https://w3id.org/moro/enoam/data/organizzazione-per-la-cooperazione-economica-europea" property="owl:sameAs" resource="http://www.wikidata.org/entity/Q3057312"/><meta about="https://w3id.org/moro/enoam/data/organizzazione-internazionale-del-lavoro" typeof="foaf:Organization"/><meta about="https://w3id.org/moro/enoam/data/organizzazione-internazionale-del-lavoro" content="Organizzazione internazionale del lavoro" property="rdfs:label"/><meta about="https://w3id.org/moro/enoam/data/organizzazione-internazionale-del-lavoro" property="owl:sameAs" resource="http://www.wikidata.org/entity/Q54129"/><meta about="https://w3id.org/moro/enoam/data/america-latina" typeof="dcterms:Location"/><meta about="https://w3id.org/moro/enoam/data/america-latina" content="America Latina" property="rdfs:label"/><meta about="https://w3id.org/moro/enoam/data/america-latina" property="owl:sameAs" resource="http://www.wikidata.org/entity/Q12585"/><meta about="https://w3id.org/moro/enoam/data/argentina" typeof="dcterms:Location"/><meta about="https://w3id.org/moro/enoam/data/argentina" content="Argentina" property="rdfs:label"/><meta about="https://w3id.org/moro/enoam/data/argentina" property="owl:sameAs" resource="http://www.wikidata.org/entity/Q414"/><meta about="https://w3id.org/moro/enoam/data/brasile" typeof="dcterms:Location"/><meta about="https://w3id.org/moro/enoam/data/brasile" content="Brasile" property="rdfs:label"/><meta about="https://w3id.org/moro/enoam/data/brasile" property="owl:sameAs" resource="http://www.wikidata.org/entity/Q155"/><meta about="https://w3id.org/moro/enoam/data/australia" typeof="dcterms:Location"/><meta about="https://w3id.org/moro/enoam/data/australia" content="Australia" property="rdfs:label"/><meta about="https://w3id.org/moro/enoam/data/australia" property="owl:sameAs" resource="http://www.wikidata.org/entity/Q408"/><meta about="https://w3id.org/moro/enoam/data/canada" typeof="dcterms:Location"/><meta about="https://w3id.org/moro/enoam/data/canada" content="Canada" property="rdfs:label"/><meta about="https://w3id.org/moro/enoam/data/canada" property="owl:sameAs" resource="http://www.wikidata.org/entity/Q16"/><meta about="https://w3id.org/moro/enoam/data/svizzera" typeof="dcterms:Location"/><meta about="https://w3id.org/moro/enoam/data/svizzera" content="Svizzera" property="rdfs:label"/><meta about="https://w3id.org/moro/enoam/data/svizzera" property="owl:sameAs" resource="http://www.wikidata.org/entity/Q39"/><meta about="https://w3id.org/moro/enoam/data/africa" typeof="dcterms:Location"/><meta about="https://w3id.org/moro/enoam/data/africa" content="Africa" property="rdfs:label"/><meta about="https://w3id.org/moro/enoam/data/africa" property="owl:sameAs" resource="http://www.wikidata.org/entity/Q15"/><meta about="https://w3id.org/moro/enoam/data/inghilterra" typeof="dcterms:Location"/><meta about="https://w3id.org/moro/enoam/data/inghilterra" content="Inghilterra" property="rdfs:label"/><meta about="https://w3id.org/moro/enoam/data/inghilterra" property="owl:sameAs" resource="http://www.wikidata.org/entity/Q21"/><meta about="https://w3id.org/moro/enoam/data/kenya" typeof="dcterms:Location"/><meta about="https://w3id.org/moro/enoam/data/kenya" content="Kenia" property="rdfs:label"/><meta about="https://w3id.org/moro/enoam/data/kenya" property="owl:sameAs" resource="http://www.wikidata.org/entity/Q114"/><meta about="https://w3id.org/moro/enoam/data/sudafrica" typeof="dcterms:Location"/><meta about="https://w3id.org/moro/enoam/data/sudafrica" content="Sud Africa" property="rdfs:label"/><meta about="https://w3id.org/moro/enoam/data/sudafrica" property="owl:sameAs" resource="http://www.wikidata.org/entity/Q258"/><meta about="https://w3id.org/moro/enoam/data/francia" typeof="dcterms:Location"/><meta about="https://w3id.org/moro/enoam/data/francia" content="Francia" property="rdfs:label"/><meta about="https://w3id.org/moro/enoam/data/francia" property="owl:sameAs" resource="http://www.wikidata.org/entity/Q142"/><meta about="https://w3id.org/moro/enoam/data/cecoslovacchia" typeof="dcterms:Location"/><meta about="https://w3id.org/moro/enoam/data/cecoslovacchia" content="Cecoslovacchia" property="rdfs:label"/><meta about="https://w3id.org/moro/enoam/data/cecoslovacchia" property="owl:sameAs" resource="http://www.wikidata.org/entity/Q33946"/><meta about="https://w3id.org/moro/enoam/data/belgio" typeof="dcterms:Location"/><meta about="https://w3id.org/moro/enoam/data/belgio" content="Belgio" property="rdfs:label"/><meta about="https://w3id.org/moro/enoam/data/belgio" property="owl:sameAs" resource="http://www.wikidata.org/entity/Q31"/><meta about="https://w3id.org/moro/enoam/data/regno-dei-paesi-bassi" typeof="dcterms:Location"/><meta about="https://w3id.org/moro/enoam/data/regno-dei-paesi-bassi" content="Paesi Bassi" property="rdfs:label"/><meta about="https://w3id.org/moro/enoam/data/regno-dei-paesi-bassi" property="owl:sameAs" resource="http://www.wikidata.org/entity/Q29999"/><meta about="https://w3id.org/moro/enoam/data/svezia" typeof="dcterms:Location"/><meta about="https://w3id.org/moro/enoam/data/svezia" content="Svezia" property="rdfs:label"/><meta about="https://w3id.org/moro/enoam/data/svezia" property="owl:sameAs" resource="http://www.wikidata.org/entity/Q34"/><meta about="https://w3id.org/moro/enoam/data/consiglio-superiore-dell-emigrazione" typeof="foaf:Organization"/><meta about="https://w3id.org/moro/enoam/data/consiglio-superiore-dell-emigrazione" content="Consiglio Superiore dell’emigrazione" property="rdfs:label"/></div>

<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>[Intervista sul tema dell’emigrazione]</h1><p class="paragraph" data-counter="1" id="p-1"><em>Quanti italiani sono emigrati dalla fine della guerra?</em></p><p class="paragraph" data-counter="2" id="p-2">Si può calcolare che dalla fine della guerra, quando son venuti meno gli ostacoli opposti dalla dittatura fascista alla libera circolazione degli italiani nel mondo, negli anni 1946-48 siano emigrati 511.879 connazionali di quali 154.409 al di là degli oceani e 357.470 nel continente europeo, contro 51.631 connazionali rimpatriati. Solo nell’ultimo anno oltre 200.000 italiani hanno lasciato il nostro paese per assicurarsi con il lavoro mezzi di vita. Una cifra che può apparire modesta, e lo è anzi certamente in confronto all’entità della nostra eccellenza demografica, ma che è davvero notevole se si tiene conto delle difficoltà di ogni ordine che si oppongono ad un largo sviluppo della nostra emigrazione. A questo proposito, anzi, è bene dire subito, perché siano dissipate pericolose illusioni, che non si riscontrano oggi (ed è forse difficile che abbiano a riscontrarsi ancora in un prossimo avvenire) quelle condizioni che resero così imponente e così piena di slancio la nostra emigrazione nel secolo scorso ed al principio dell’attuale.</p><p class="paragraph" data-counter="3" id="p-3">Allora erano masse che muovevano senza sforzo, senza dover superare altre resistenze che non fossero quelle opposte dalla natura, senza un piano organico di impiego, muovevano alla pacifica conquista di un continente che si andava sviluppando ad ogni forma di vita economica e di tecnica produttiva con meravigliosa rapidità.</p><p class="paragraph" data-counter="4" id="p-4">I compiti dello Stato erano in quelle circostanze molto ridotti e sostanzialmente si esaurivano nella difesa giuridica e nell’assistenza; non era necessario che lo Stato svolgesse opera di propulsione. Oggi la situazione è cambiata. Finito il grande slancio di colonizzazione, impoverita e stanca l’economia del dopoguerra, crescenti gli ostacoli costituiti dalla difesa di interessi sindacali. Oggi non si può emigrare, se non in conseguenza di una paziente e sapiente opera dello Stato rivolta ad aprire ai nostri lavoratori le porte dei paesi stranieri e ad assicurare in quei mercati condizioni tali che corrispondano alle necessità personali e familiari ed alla elementare dignità umana.</p><p class="paragraph" data-counter="5" id="p-5">Io so quanto frequenti e facili siano le critiche per il nostro movimento emigratorio, il lamento per la sua insufficienza, la ricerca di nuove e più adeguate forme organizzative in questo campo. So per esempio della richiesta di un Commissariato dell’emigrazione che dovrebbe finalmente attuare quella politica organica dell’emigrazione che da più parti si vagheggia. Benissimo. Ma non si dimentichino queste mutate circostanze alle quali or ora accennavo; non si dimentichi che il lavoro degli organi preposti all’emigrazione si rivolge prevalentemente a persuadere (e di null’altro può trattarsi che di persuasione) i Governi stranieri della opportunità di accogliere i nostri lavoratori e di assicurare ad essi degne condizioni di vita. Vorrei che l’opinione pubblica conoscesse, per darne merito a coloro cui il merito spetta, quale miracolo di pazienza nell’intrecciare rapporti, nel convogliare simpatie, nel cogliere le più favorevoli occasioni sia questo lavoro che permetta, come ho detto, a circa 200.000 italiani all’anno di andare in terra straniera a cercare la loro fortuna.</p><p class="paragraph" data-counter="6" id="p-6"><em>Ma Ella non crede che le condizioni obbiettive nelle quali si svolge la nostra emigrazione possano divenire più favorevoli?</em></p><p class="paragraph" data-counter="7" id="p-7">Lo spero certamente ed entro certi limiti anche lo credo. Intanto la congiuntura economica potrà migliorare e poi potranno svilupparsi quelle forme di collaborazione internazionale che, desiderabili e desiderate in tutti i campi, sono in questo particolarmente preziose. Con grande soddisfazione abbiamo visto i problemi dell’esuberanza della mano d’opera europea ed italiana in specie divenire oggetto di trattazione presso l’<span about="https://w3id.org/moro/enoam/data/121213/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/organizzazione-per-la-cooperazione-economica-europea" typeof="deo:Reference">O.E.C.E.</span><sup><a href="#curatornote-1" id="curatornote-ref-1">[1]</a></sup> e l’<span about="https://w3id.org/moro/enoam/data/121213/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/organizzazione-internazionale-del-lavoro" typeof="deo:Reference">ufficio internazionale del lavoro</span><sup><a href="#curatornote-2" id="curatornote-ref-2">[2]</a></sup>, organismi questi che si dispongono a dare al nostro paese per tale fine ogni possibile assistenza, la quale sarà naturalmente tanto più utile e gradita, quanto più verrà rivolta ad obiettivi concreti, quanto più curerà di realizzare, nei territori più adatti, la congiunzione dei tre fattori della produzione con un felice impiego della mano d’opera italiana.</p><p class="paragraph" data-counter="8" id="p-8">È evidente infatti che l’impiego di capitali italiani all’estero non può che essere molto limitato così come naturalmente limitato è l’inserimento della mano d’opera italiana in un paese straniero che provveda da sé, avendo un ritmo ascendente di vita economica, ai necessari finanziamenti. Per avere una emigrazione, se non imponente, almeno consistente occorre contare su impiego nei luoghi più adatti di capitali internazionali. E là il lavoro italiano saprà fare la sua parte con vantaggio di tutti.</p><p class="paragraph" data-counter="9" id="p-9">S’intende bene che dal canto nostro, operando secondo linee di limitato finanziamento, non si trascura di offrire oltre che il contributo del lavoro in senso stretto, anche quello della tecnica colonizzatrice che possiamo ben dire sia in Italia particolarmente accurata. Organi adatti già esistono ed ora si studia la forma migliore per inserirli strutturalmente nell’ambito degli istituti che presiedono nel nostro paese all’emigrazione. </p><p class="paragraph" data-counter="10" id="p-10">Non mi soffermo poi su quanto è stato fatto finora allo scopo di qualificare il lavoratore emigrante, perché di questa materia si occupa e con innegabile successo il Ministero del Lavoro nell’ambito della sua competenza di organismo che procura il migliore impiego della mano d’opera nazionale. </p><p class="paragraph" data-counter="11" id="p-11"><em>Quali sono le nazioni che richiedono la nostra emigrazione? Quali le nazioni che la permettono soltanto?</em></p><p class="paragraph" data-counter="12" id="p-12">Il problema così impostato ha qualche cosa di artificioso. In realtà il lavoro italiano non può essere chiesto ed accolto se non a patto che ciò corrisponda ad una necessità od opportunità economica; se non in quanto ciò contribuisca ad incrementare l’economia del paese di immigrazione e ad elevare il tono del suo consumo interno. In questa materia evidentemente non possono essere dei "sentimenti" a guidare l’azione politica. È però innegabile che vi sono paesi nei quali l’emigrazione italiana si svolge in un modo, vorrei dire, più naturale sulla base di una ininterrotta tradizione e di una felice comunione di sangue e di cultura. Valga per tutti l’esempio delle Repubbliche dell’<span about="https://w3id.org/moro/enoam/data/121213/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/america-latina" typeof="deo:Reference">America Latina</span> ed in particolare dell’<span about="https://w3id.org/moro/enoam/data/121213/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/argentina" typeof="deo:Reference">Argentina</span>, dove all’emigrante italiano è riservata un’accoglienza di così calda cordialità umana che vale da sola ad attenuare enormemente gli inevitabili disagi della prima ambientazione.</p><p class="paragraph" data-counter="13" id="p-13">E qui davvero si coglie lo straordinario valore politico dell’emigrazione, che stringe a noi con legami indistruttibili alcuni grandi paesi del mondo; nei quali, in forza del contributo del nostro lavoro e della nostra cultura, il nome d’Italia non suona mai sì straniero e con i quali si verifica una felice convergenza di interessi e di ideali che è certo un elemento determinante della nostra posizione politica nel mondo.</p><p class="paragraph" data-counter="14" id="p-14"><em>Può dirci in particolare qualche cosa sugli sbocchi della nostra emigrazione?</em></p><p class="paragraph" data-counter="15" id="p-15">Come è comprensibile, la massima parte dei nostri emigranti si indirizza al di là dell’Oceano. Sono sopra tutto le Repubbliche dell’<span about="https://w3id.org/moro/enoam/data/121213/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/america-latina" typeof="deo:Reference">America Latina</span> ed in particolare <span about="https://w3id.org/moro/enoam/data/121213/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/argentina" typeof="deo:Reference">Argentina</span> e <span about="https://w3id.org/moro/enoam/data/121213/v1/mention-8" class="mention place" id="mention-8" property="dcterms:references" resource="https://w3id.org/moro/enoam/data/brasile" typeof="deo:Reference">Brasile</span>, come ho già accennato, che aprono largamente le porte alla nostra emigrazione, la quale si indirizza in quei Paesi talvolta in forma organizzata sotto il controllo dello Stato, talvolta (ed è, almeno per ora, la maggior parte) in forma individuale e libera, sulla base, come si dice, di atti di chiamata o contratti di lavoro e cioè in sostanza per il tramite di italiani già residenti in quelle terre. Nuovi sbocchi, i quali sembrano veramente promettenti, si aprono per noi in <span about="https://w3id.org/moro/enoam/data/121213/v1/mention-9" class="mention place" id="mention-9" property="dcterms:references" resource="https://w3id.org/moro/enoam/data/australia" typeof="deo:Reference">Australia</span> e <span about="https://w3id.org/moro/enoam/data/121213/v1/mention-11" class="mention place" id="mention-11" property="dcterms:references" resource="https://w3id.org/moro/enoam/data/canada" typeof="deo:Reference">Canada</span>. In quest’ultimo <span about="https://w3id.org/moro/enoam/data/121213/v1/mention-16" class="mention place" id="mention-16" property="dcterms:references" resource="https://w3id.org/moro/enoam/data/canada" typeof="deo:Reference">Paese</span>, anzi, siamo già passati dalla fase delle promesse a quella della completa realizzazione in una forma ancora alquanto limitata, ma certamente sana e promettente.</p><p class="paragraph" data-counter="16" id="p-16">L’emigrazione in Europa invece, se si faccia eccezione per la <span about="https://w3id.org/moro/enoam/data/121213/v1/mention-12" class="mention place" id="mention-12" property="dcterms:references" resource="https://w3id.org/moro/enoam/data/svizzera" typeof="deo:Reference">Svizzera</span>, dove ci avvantaggiamo di una congiuntura favorevole che la cordiale amicizia svizzera rivolge in nostro favore, l’emigrazione italiana ha scarso respiro. E là dove, come in <span about="https://w3id.org/moro/enoam/data/121213/v1/mention-22" class="mention place" id="mention-22" property="dcterms:references" resource="https://w3id.org/moro/enoam/data/francia" typeof="deo:Reference">Francia</span>, le possibilità sono notevoli, si devono tuttavia superare vari ostacoli che arrestano lo slancio della nostra iniziativa.</p><p class="paragraph" data-counter="17" id="p-17">Speriamo che queste difficoltà possano essere grado a grado superate nello spirito della solidarietà europea.</p><p class="paragraph" data-counter="18" id="p-18">Non voglio trascurare infine di segnalare, benché si tratti ancora di remote prospettive, le possibilità di espansione del nostro lavoro in <span about="https://w3id.org/moro/enoam/data/121213/v1/mention-14" class="mention place" id="mention-14" property="dcterms:references" resource="https://w3id.org/moro/enoam/data/africa" typeof="deo:Reference">Africa</span>, nel quale continente il nostro contributo è veramente indispensabile per una adeguata valorizzazione anche in funzione dell’Unione europea.</p><p class="paragraph" data-counter="19" id="p-19"><em>Può dirci qualche cosa in relazione alle rimesse degli emigranti?</em></p><p class="paragraph" data-counter="20" id="p-20">Le rimesse degli emigranti hanno sempre costituito un elemento importante per il nostro Paese in quanto rappresentano una delle fonti principali su cui possiamo fare affidamento per coprire, almeno in parte, la deficitaria bilancia commerciale. Da un punto di vista valutario possono essere distinte in due categorie: quelle provenienti dai paesi a valuta libera e quelle provenienti dai paesi legati all’Italia da accordi di pagamento. Le prime riguardano i lavoratori italiani nel continente americano (esclusa l’<span about="https://w3id.org/moro/enoam/data/121213/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/argentina" typeof="deo:Reference">Argentina</span>), nei paesi dell’area della sterlina (<span about="https://w3id.org/moro/enoam/data/121213/v1/mention-19" class="mention place" id="mention-19" property="dcterms:references" resource="https://w3id.org/moro/enoam/data/inghilterra" typeof="deo:Reference">Inghilterra</span>, <span about="https://w3id.org/moro/enoam/data/121213/v1/mention-20" class="mention place" id="mention-20" property="dcterms:references" resource="https://w3id.org/moro/enoam/data/kenya" typeof="deo:Reference">Kenia</span>, <span about="https://w3id.org/moro/enoam/data/121213/v1/mention-21" class="mention place" id="mention-21" property="dcterms:references" resource="https://w3id.org/moro/enoam/data/sudafrica" typeof="deo:Reference">Sud Africa</span> e <span about="https://w3id.org/moro/enoam/data/121213/v1/mention-10" class="mention place" id="mention-10" property="dcterms:references" resource="https://w3id.org/moro/enoam/data/australia" typeof="deo:Reference">Australia</span>) ed in <span about="https://w3id.org/moro/enoam/data/121213/v1/mention-13" class="mention place" id="mention-13" property="dcterms:references" resource="https://w3id.org/moro/enoam/data/svizzera" typeof="deo:Reference">Svizzera</span>. Le seconde i lavoratori emigrati in alcuni importanti paesi europei (<span about="https://w3id.org/moro/enoam/data/121213/v1/mention-23" class="mention place" id="mention-23" property="dcterms:references" resource="https://w3id.org/moro/enoam/data/francia" typeof="deo:Reference">Francia</span>, <span about="https://w3id.org/moro/enoam/data/121213/v1/mention-24" class="mention place" id="mention-24" property="dcterms:references" resource="https://w3id.org/moro/enoam/data/cecoslovacchia" typeof="deo:Reference">Cecoslovacchia</span>, <span about="https://w3id.org/moro/enoam/data/121213/v1/mention-25" class="mention place" id="mention-25" property="dcterms:references" resource="https://w3id.org/moro/enoam/data/belgio" typeof="deo:Reference">Belgio</span>, <span about="https://w3id.org/moro/enoam/data/121213/v1/mention-26" class="mention place" id="mention-26" property="dcterms:references" resource="https://w3id.org/moro/enoam/data/regno-dei-paesi-bassi" typeof="deo:Reference">Olanda</span>, <span about="https://w3id.org/moro/enoam/data/121213/v1/mention-27" class="mention place" id="mention-27" property="dcterms:references" resource="https://w3id.org/moro/enoam/data/svezia" typeof="deo:Reference">Svezia</span>) e in <span about="https://w3id.org/moro/enoam/data/121213/v1/mention-7" class="mention place" id="mention-7" property="dcterms:references" resource="https://w3id.org/moro/enoam/data/argentina" typeof="deo:Reference">Argentina</span>.</p><p class="paragraph" data-counter="21" id="p-21">In questo secondo caso difficoltà sorgono quando le minori esportazioni da parte del paese di immigrazione non permettono a questo di acquistare i titoli in lire necessari per il pagamento delle rimesse, ma da parte italiana si pone ogni cura perché gli interessi dei nostri lavoratori emigrati delle famiglie siano salvaguardati e garantiti.</p><p class="paragraph" data-counter="22" id="p-22"><em>Ella è soddisfatta dell’attuale assetto dei servizi di emigrazione?</em></p><p class="paragraph" data-counter="23" id="p-23">Molto lavoro è stato fatto, nel progressivo riordinamento dell’amministrazione dello Stato, per rendere questo servizio più ordinato e più efficiente. Lavoro tanto più arduo, quando si pensi che l’arresto artificioso dell’emigrazione nel periodo fascista aveva veramente anchilosato gli organi a ciò preposti nell’epoca precedente. Oggi si può dire che gli uffici sono distribuiti in modo che nessuna esigenza relativa all’emigrazione rimane insoddisfatta. Si fa, per quanto è possibile, una politica organica dell’emigrazione con strumenti idonei e qualche volta ottimi. Oggi abbiamo anche un ufficio per la difesa dell’emigrante, un dinamico ufficio che si occupa della prevenzione e repressione delle numerose frodi con le quali si tenta di irretire l’emigrante o l’aspirante all’espatrio. E già si vedono i primi frutti di questo lavoro, del cui successo mi riservo di dare alla stampa a momento opportuno più ampia notizia. Anche gli uffici periferici sono in via di completa riorganizzazione. Per quanto riguarda la competenza delle varie amministrazioni interessate, dopo maturo e spassionato esame, posso dire che non v’è, a mio modesto avviso, la possibilità di costituire un organo sintetico che assorba le competenze delle diverse amministrazioni e sia veramente efficiente. La divisione di compiti, quale attualmente si verifica tra Ministero degli Esteri e Ministero del Lavoro, corrisponde veramente alla natura delle cose. Perché l’emigrazione è un fenomeno di selezione di impiego e di avviamento della mano d’opera, il che è compito innegabilmente del Ministero del Lavoro: ma anche richiede che gli sbocchi all’estero siano ricercati, tutte le possibilità di espansione del lavoro in paesi stranieri passate a un vaglio tecnico e politico, che siano stipulati e fatti rispettare trattati ed accordi vari a tutela degli emigranti. E ciò non può che essere fatto, come è fatto, dal Ministero degli Esteri. Il collegamento del resto tra i due Ministeri è in atto quotidianamente ed avrà nuovi modi e più efficaci di esplicazione nel costituendo <span about="https://w3id.org/moro/enoam/data/121213/v1/mention-28" class="mention organization" id="mention-28" property="dcterms:references" resource="https://w3id.org/moro/enoam/data/consiglio-superiore-dell-emigrazione" typeof="deo:Reference">Consiglio Superiore dell’emigrazione</span>, il cui progetto istitutivo è all’esame del Parlamento<sup><a href="#curatornote-3" id="curatornote-ref-3">[3]</a></sup>.</p><p class="paragraph" data-counter="24" id="p-24"><em>Quale assistenza viene prestata agli emigranti?</em></p><p class="paragraph" data-counter="25" id="p-25">Ogni possibile assistenza con le limitazioni imposte dalle note ristrettezze del bilancio.</p><p class="paragraph" data-counter="26" id="p-26">Noi comprendiamo bene gli stati d’animo oltreché le situazioni obbiettivamente difficili di chi si ambienta a fatica fra stranieri, per quanto amici essi possano essere e vorremmo davvero, come adempimento di un dovere di solidarietà nazionale oltreché umana poter attuare una presenza efficace dello Stato che valga ad ovviare a tutte le difficoltà di ordine psicologico ed a soddisfare tutti i legittimi bisogni dell’emigrante. Purtroppo non si può fare tutto ciò che si vorrebbe. Ma l’interessamento delle autorità diplomatiche e consolari per i nostri connazionali all’estero è costante e vivo. Inoltre le collettività stabilite da tempo non mancano di dare alla nuova emigrazione ogni possibile aiuto e si vanno svolgendo qua e là forme di assistenza a base mutualistica, altamente encomiabile. E poi anche in questo campo fioriscono, dove più vivo è il bisogno, iniziative private di assistenza, tra le quali sono particolarmente da segnalare quelle ad ispirazione religiosa. Ma più che tutto occorre che l’emigrante senta la solidarietà e, vorrei dire, la riconoscenza di tutto il Paese.</p><p class="paragraph" data-counter="27" id="p-27">Bisogna che gli italiani conoscano i problemi e i dolori dell’emigrante, il suo sacrificio, il suo merito. Voi della Stampa Cattolica potete fare molto per diffondere questa conoscenza, per creare questa corrente di simpatia. Gli italiani nel mondo ve ne saranno grati.</p><ol id="curatorNotes"><li about="https://w3id.org/moro/enoam/data/121213/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> L’Oece è l’Organizzazione per la cooperazione economica europea, istituita il 16 aprile 1948 a Parigi. <a href="#curatornote-ref-1">↑</a></li><li about="https://w3id.org/moro/enoam/data/121213/v1/curatornote-2" class="" id="curatornote-2" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> L’Ufficio internazionale del lavoro è il segretariato permanente dell’Organizzazione internazionale del Lavoro, fondata nel 1919 e divenuta l’agenzia specializzata sui temi del lavoro e della politica sociale delle Nazioni Unite.  <a href="#curatornote-ref-2">↑</a></li><li about="https://w3id.org/moro/enoam/data/121213/v1/curatornote-3" class="" id="curatornote-3" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> L’istituzione del Consiglio Superiore dell’Emigrazione era stata proposta con il disegno di legge del 30 marzo 1949 dal presidente del Consiglio Alcide De Gasperi, il ministro degli Esteri Carlo Sforza, il ministro del Tesoro Giuseppe Pella, il ministro del Lavoro e della previdenza sociale Amintore Fanfani.  <a href="#curatornote-ref-3">↑</a></li></ol></body></html>