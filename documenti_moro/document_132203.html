<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.203" name="dcterms.relation"/><meta content="10.48678/unibo/aldomoro1.3.2.203" name="dcterms.identifier"/><meta content="Moro, Aldo, [Discorso tenuto alla Camera sulla programmazione], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.203." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Discorso tenuto alla Camera sulla programmazione</title>
<div id="mentionMeta"><meta about="https://w3id.org/moro/enoam/data/brunetto-bucciarelli-ducci" typeof="foaf:Person"/><meta about="https://w3id.org/moro/enoam/data/brunetto-bucciarelli-ducci" content="Brunetto Bucciarelli-Ducci" property="rdfs:label"/><meta about="https://w3id.org/moro/enoam/data/brunetto-bucciarelli-ducci" content="Bucciarelli, Ducci, Brunetto" property="skos:prefLabel"/><meta about="https://w3id.org/moro/enoam/data/brunetto-bucciarelli-ducci" property="owl:sameAs" resource="http://www.wikidata.org/entity/Q3558039"/><meta about="https://w3id.org/moro/enoam/data/giovanni-pieraccini" typeof="foaf:Person"/><meta about="https://w3id.org/moro/enoam/data/giovanni-pieraccini" content="Giovanni Pieraccini" property="rdfs:label"/><meta about="https://w3id.org/moro/enoam/data/giovanni-pieraccini" property="owl:sameAs" resource="http://www.wikidata.org/entity/Q3767938"/><meta about="https://w3id.org/moro/enoam/data/giovanni-pieraccini" content="Pieraccini, Giovanni" property="skos:prefLabel"/></div>

<div id="footnoteMeta"><meta about="https://w3id.org/moro/enoam/data/michele-cento" typeof="foaf:Person"/><meta about="https://w3id.org/moro/enoam/data/michele-cento" content="Michele Cento" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1 class="title">Discorso tenuto alla Camera sulla programmazione </h1><p class="paragraph" data-counter="1" id="p-1">Onorevole <span about="https://w3id.org/moro/enoam/data/132203/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/brunetto-bucciarelli-ducci" typeof="deo:Reference">Presidente</span><sup><a href="#curatornote-1" id="curatornote-ref-1">[1]</a></sup>, onorevoli deputati, </p><p class="paragraph" data-counter="2" id="p-2">prendo assai brevemente la parola dopo l'esauriente replica del <span about="https://w3id.org/moro/enoam/data/132203/v1/mention-1" class="mention person" id="mention-1" property="dcterms:references" resource="https://w3id.org/moro/enoam/data/giovanni-pieraccini" typeof="deo:Reference">ministro del Bilancio</span><sup><a href="#curatornote-2" id="curatornote-ref-2">[2]</a></sup>, per sottolineare l’importanza di questo dibattito ed esprimere la completa solidarietà del Governo per le tesi che, a nome di tutti i ministri, sono state prospettate in questa sede. Il piano di sviluppo rappresenta la sintesi delle nostre conoscenze e delle nostre aspirazioni, l'indicazione delle risorse che con la nostra volontà possiamo rendere disponibili ed in effetti utilizzare per il progresso del Paese, l'enunciazione delle mete di benessere e di civiltà che possiamo e vogliamo raggiungere. È questo un atto di coraggio, d'impegno, di responsabilità. Lo sviluppo economico e quello sociale e politico non sono dunque abbandonati al caso, ma sono considerati frutto del coordinato e sapiente impiego delle nostre ricchezze e quindi dei comportamenti che gruppi sociali e singoli, pubblici poteri e cittadini pongono in essere in una visione unitaria degli interessi e delle prospettive di sviluppo della Nazione. Il piano significa che intendiamo muoverci con un ordine razionale e con piena consapevolezza; che sappiamo e vogliamo guardare non solo al presente, ma all'avvenire; non solo al particolare, ma al generale. Quello infatti che è immediatamente utile, non lo è necessariamente in una più vasta e lontana visione delle Cose. Quello che è immediatamente utile per alcuni, non è detto lo sia per la generalità dei cittadini. </p><p class="paragraph" data-counter="3" id="p-3">Il piano fa prevalere sulla considerazione dell'interesse particolare ed immediato quella dell'interesse di tutti e secondo una generale prospettiva. È suo obiettivo utilizzare tutte le forze vive ed operose della Nazione, ma indicando ad esse delle mete di valore sociale da raggiungere e ponendo dei quadri di riferimento per il calcolo delle convenienze e l'apprezzamento degli obiettivi di interesse generale ai quali ogni iniziativa individuale è naturalmente subordinata. Ciò comporta un insieme coerente e convergente di comportamenti, ciascuno dei quali, nel settore privato come in quello pubblico, è chiamato ad esprimere, in un sistema libero quale è il nostro, una precisa assunzione di responsabilità. Nell'esercizio dei poteri che sono ad esso propri e non di altri straordinari ed indefiniti, lo Stato, nel quadro del suo ordinamento democratico, dispone dei mezzi necessari per orientare la vita sociale verso il conseguimento di obiettivi comuni e di generale utilità.</p><p class="paragraph" data-counter="4" id="p-4"> Nell'adozione di questo metodo, nell'indicazione di obiettivi di efficienza produttiva, di capacità di competizione economica, di giusta considerazione dei valori sociali di sicurezza e di eguaglianza, si sono fuse esperienze e tradizioni diverse, le quali hanno dato tutte con generosità e profonda convinzione il loro apporto per uno sviluppo equilibrato, misurato e sicuro della collettività nazionale. Le differenze dei partiti non si sono elise ma si sono composte nella ricerca di un metodo serio ed impegnativo di libero movimento e di progresso. Sappiamo bene che non tutte le aspirazioni della società italiana trovano qui, e nell'immediato, la loro soddisfazione. Ma è un atto di saggezza e di coraggio l'indicare, come oggi facciamo, le mete raggiungibili ad una certa scadenza e nell'ambito delle risorse accuratamente e realisticamente elencate e non certo dilatabili sotto la pressione di una irresponsabile demagogia. </p><p class="paragraph" data-counter="5" id="p-5">Non tutto il progresso, che noi auspichiamo per il Paese, è dunque raggiungibile nell'arco di tempo, ancora troppo breve, del primo piano quinquennale. Ad esso dunque altri seguiranno, completando mano a mano il disegno, che pure intravediamo con chiarezza, di una società moderna, dinamica e giusta. Sappiamo pure bene che le previsioni del piano non sono un dato reale ed incontrovertibile, ma esse pure frutto di un'acquisizione faticosa e coraggiosa; ipotesi dunque che possono e debbono trovare riscontro nella realtà proprio in forza di una volontà vigorosa e concorde, di un ordinato impiego delle risorse e delle possibilità che il sistema, razionalmente ordinato, mette a disposizione della collettività per lo sviluppo della Nazione. Le prospettive del piano sono dunque fatalmente limitate e condizionate dalla nostra capacità di usare bene, in modo cioè non dispersivo, i mezzi che, in determinate circostanze, possono essere ritrovati ed impiegati. Il piano è un'ipotesi realistica nella misura in cui noi sapremo valorizzare ordinatamente le nostre risorse, facendo sì che la ricchezza cresca, che essa generi sempre nuova ricchezza, la quale sia distribuita in modo utile e giusto. È un grande impegno formulare un piano, ma più grande impegno è restare ad esso fedele, sicché esso possa dare tutti i suoi frutti; respingere cioè la tentazione dell'interesse particolare ed immediato, per perseguire obiettivi d'interesse generale e di vasta portata. Ci è domandata dunque una grande forza di resistenza che faccia mirare diritto agli obiettivi del piano senza alcuna distrazione e debolezza. Ci è domandato, se non il gusto, l'accettazione volenterosa del rischio dell'impopolarità, per andare davvero così avanti e così lontano come noi vogliamo e dobbiamo. </p><p class="paragraph" data-counter="6" id="p-6">Un piano di sviluppo è dunque un atto di chiarezza e di responsabilità. Esso richiede una coraggiosa capacità di comunicazione con il popolo italiano, al quale va detto, e con un piano si può e si deve dirlo, che cosa è raggiungibile nelle aspirazioni nazionali ed a quali condizioni. Dev' essere chiaro che cosa è impossibile, che cosa è, nella sua immediata ed apparente utilità, dannoso, che cosa infine di giusto, di civile e di umano è effettivamente realizzabile e costituisce l'altra faccia della medaglia, la contropartita della rinunzia, a prospettive allettanti, ma illusorie ed anzi estremamente pericolose. Ma io credo che il nostro popolo sia tanto maturo da accettare un discorso serio e chiarificatore sulle condizioni e le tappe dello sviluppo del Paese e respingere, così, ogni tentazione demagogica, ogni suggestione allettatrice. Dopo che noi avevamo disegnato il nostro processo di sviluppo, la forza scatenata della natura ha introdotto dati nuovi e purtroppo negativi nel quadro delle condizioni e possibilità del nostro progresso<sup><a href="#curatornote-3" id="curatornote-ref-3">[3]</a></sup>. Siamo tornati insomma indietro di un tratto del nostro cammino. Dobbiamo riprendere la nostra marcia in avanti da posizioni più arretrate e fatalmente più difficili. Dobbiamo ricostruire la ricchezza che è andata dispersa e provvedere con ancora maggiore impegno a porre in essere quelle condizioni basilari di sicurezza che ci sono apparse, in queste circostanze, di più difficile e costosa realizzazione. In una parola abbiamo meno risorse disponibili per il nostro sviluppo economico e civile. Non dobbiamo scoraggiarci, come non dobbiamo illuderci. Sono state enunciate cifre discutibili di perdite e danni. Si è forse sopravalutata l'entità del fenomeno che pure ha pesato e pesa su di noi. </p><p class="paragraph" data-counter="7" id="p-7">Il ministro <span about="https://w3id.org/moro/enoam/data/132203/v1/mention-3" class="mention person" id="mention-3" property="dcterms:references" resource="https://w3id.org/moro/enoam/data/giovanni-pieraccini" typeof="deo:Reference">Pieraccini</span> ha giustamente richiamato ad una più giusta valutazione ed ha collocato esattamente l'entità del danno nel complesso delle nostre risorse e dei nostri impegni. Il nostro piano dunque non è stato sconvolto, ma certamente turbato. Esso richiede qualche correzione in meno, della quale dobbiamo tenere conto, pur senza lasciarci sopraffare dallo sconforto e dalla sfiducia. Dobbiamo in qualche misura incidere non sul superfluo, ma sul necessario, perché meno urgente. Ma questo dato nuovo costituisce, anziché una contestazione, una forte conferma della validità del metodo adottato che ci dà conto esatto delle nostre possibilità, delle nostre difficoltà e delle nostre reali prospettive di sviluppo. Ma soprattutto esso richiama, restando ferme le indicazioni di fondo, ad un esame attento della realtà e ci mette in guardia contro la faciloneria e l'incoerenza. È certo grave la perdita che abbiamo subito ed alla quale dobbiamo porre rimedio, salvaguardando insieme le condizioni per il progresso, in generale, della nostra economia, le possibilità d'investimento per aumentare il reddito necessario al perseguimento di tutti gli obiettivi del piano. Ma è soprattutto importante che questa dolorosa evenienza ci richiami ai limiti che sono propri del piano di sviluppo ed alla rigorosa fedeltà che esso richiede alle scelte che sono state fatte. Una volta costruito il piano, si può ancora purtroppo agire in modo ad esso difforme, lasciare che esso sia disfatto un poco ogni giorno con piccole debolezze e concessioni, moltiplicando e graduando assurdamente le priorità fino a renderle insignificanti. </p><p class="paragraph" data-counter="8" id="p-8">Quel ch’è accaduto ci impegna invece ad una più rigorosa coerenza, ad una più consapevole austerità. Il complesso della spesa pubblica corrente è già in misura eccedente le previsioni del piano, già ne intacca in qualche modo la validità. Non possiamo dunque permetterei il lusso della più piccola flessione nella difesa della quota di ricchezza destinata agli investimenti ed all'aumento del reddito. I deficit del bilancio dello Stato, degli Enti Locali, delle Aziende Autonome, degli Enti previdenziali debbono essere rigorosamente controllati. La spesa pubblica dev'essere contenuta entro livelli che sono già ora, per se stessi, pericolosi e richiedono un'attenta e severa vigilanza. Se questo livello, che è già di pericolo, dovesse essere superato, e soprattutto nelle presenti circostanze, se le quote dedicate a consumi, nelle varie forme, dovessero accrescersi, diminuendo quelle dedicate agli investimenti, cadrebbero tutte le ipotesi del piano e le prospettive di sviluppo economico e civile verrebbero meno. Non è retorica invocare un periodo di austerità Le presenti circostanze lo esigono. Ma lo stesso primo piano quinquennale, anche nella sua originaria formulazione, lo richiede. Esso apre sì delle prospettive confortanti, ma comporta, soprattutto oggi, rinunce e sacrifici che tutti i cittadini, in ragione delle loro sostanze, sono chiamati a fare, per superare le vecchie e nuove difficoltà che pesano su di noi e per consentirci di andare avanti. È doveroso da parte nostra fare questo fiducioso appello alla sensibilità, alla consapevolezza civica, all'intelligenza del popolo italiano. Così com'è doveroso, da parte nostra, avere e fare presenti le conquiste che, pur con qualche temporaneo sacrificio, sono possibili e debbono essere perseguite. Esse sono destinate ad elevare secondo giustizia ed eguaglianza il modo di vita dei singoli, dei gruppi, dei vari settori economici e delle diverse zone del Paese. Non vogliamo spegnere dunque la speranza, mentre diciamo al nostro popolo alcune verità e lo mettiamo in guardia contro le illusioni. Affrontare le prove che ci aspettano, significa andare avanti ordinatamente e consapevolmente, verso un domani migliore per tutti. Per realizzarlo occorre lo sforzo concorde dello Stato e dei singoli, il concorso della privata e della pubblica iniziativa, il generoso e lungimirante consenso dei lavoratori ai quali ci rivolgiamo nella certezza che essi sappiano comprendere il loro vero interesse che è l'interesse di tutti a prendere nelle loro mani il loro destino e quello della Nazione. </p><ol id="curatorNotes"><li about="https://w3id.org/moro/enoam/data/132203/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Brunetto Bucciarelli-Ducci (1914-1994), politico democristiano e presidente della Camera. <a href="#curatornote-ref-1">↑</a></li><li about="https://w3id.org/moro/enoam/data/132203/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Giovanni Pieraccini (1918-2017), politico socialista e ministro del Bilancio. <a href="#curatornote-ref-2">↑</a></li><li about="https://w3id.org/moro/enoam/data/132203/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Il riferimento è all’alluvione del 3-5 novembre 1966 che ha colpito l’Italia centro-settentrionale. <a href="#curatornote-ref-3">↑</a></li></ol></body></html>