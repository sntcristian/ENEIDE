<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.256" name="dcterms.relation"/><meta content="10.48678/unibo/aldomoro1.3.2.256" name="dcterms.identifier"/><meta content="Moro, Aldo, [Resoconto del discorso tenuto ad Alberobello in occasione del convegno promosso dall’Associazione italiana maestri cattolici], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.256." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Resoconto del discorso tenuto ad Alberobello in occasione del convegno promosso dall'Associazione italiana maestri cattolici</title>
<div id="mentionMeta"><meta about="https://w3id.org/moro/enoam/data/maria-badaloni" typeof="foaf:Person"/><meta about="https://w3id.org/moro/enoam/data/maria-badaloni" content="Maria Badaloni" property="rdfs:label"/><meta about="https://w3id.org/moro/enoam/data/maria-badaloni" property="owl:sameAs" resource="http://www.wikidata.org/entity/Q28030773"/><meta about="https://w3id.org/moro/enoam/data/maria-badaloni" content="Badaloni, Maria" property="skos:prefLabel"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

<div id="footnoteMeta"><meta about="https://w3id.org/moro/enoam/data/michele-cento" typeof="foaf:Person"/><meta about="https://w3id.org/moro/enoam/data/michele-cento" content="Michele Cento" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1 class="title">Resoconto del discorso tenuto ad Alberobello in occasione del convegno promosso dall'Associazione italiana maestri cattolici </h1><p class="paragraph" data-counter="1" id="p-1">Ad Alberobello, al convegno interregionale promosso dall’associazione Italiana Maestri Cattolici sul tema “scuola e vita civica”, il presidente del Consiglio on. Aldo Moro, ringraziando dell’affettuosa solidarietà espressagli dalla on. <span about="https://w3id.org/moro/enoam/data/132256/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/maria-badaloni" typeof="deo:Reference">Maria Badaloni</span><sup><a href="#curatornote-1" id="curatornote-ref-1">[1]</a></sup> a nome dell’associazione, ha rivolto il suo saluto ed augurio ai convegnisti estendendolo, attraverso loro, a tutti i maestri dei quali ha posto in luce il compito essenziale per lo sviluppo della vita civile e democratica del paese. Vi dobbiamo – ha detto l’on. Moro – una grandissima riconoscenza per quello che avete fatto e fate nella scuola, portando in essa lo spirito proprio della vostra organizzazione, e nella società, attraverso varie forme, con quella capacità di persuasione e di educazione che vi caratterizza e qualifica. Il problema della nostra vita civile è, infatti, in larga misura, un problema di educazione, legato all’essenziale componente formativa propria della scuola che è certo sede di insegnamento, ma è anche e soprattutto il luogo dove si affermano tutti i valori umani in vista di un armonico servizio nella vita del Paese.</p><p class="paragraph" data-counter="2" id="p-2">Da questa considerazione discende per il Presidente del Consiglio il motivo principale della grande attenzione che il Governo ha dedicato al tema della scuola, dai problemi organizzativi, ivi compresa la condizione degli insegnati a quelli della riforma della scuola, del suo adeguamento alle nuove esigenze quantitative e qualitative della società italiana.</p><p class="paragraph" data-counter="3" id="p-3">In un momento di svolta per il nostro Paese abbiamo formulato con una larga visione d’insieme un programma ambizioso di sviluppo della scuola che solo in parte anche per la sua complessità siamo riusciti a realizzare. E tuttavia nella fase finale dei lavori parlamentari l’accento, seppure in modo non esclusivo, tornerà sulla scuola così com’è stato all’inizio. Possiamo dire che l’attuale legislatura è stata largamente caratterizzata da questo tema. Si è discusso più della scuola che di qualsiasi altra cosa. Si è pensato soprattutto alla scuola secondo una priorità che è stata mantenuta anche se abbiamo avuto qualche battuta d’arresto e siamo rimasti un po’ più indietro di quello che sarebbe stato desiderabile.</p><p class="paragraph" data-counter="4" id="p-4">L’atteggiamento dei pubblici poteri dimostra dunque che dobbiamo pagare un debito di riconoscenza per quanto la scuola ha fatto e che abbiamo insieme un dovere di apertura per l’avvenire, per quello cioè che la scuola deve fare in vista di quei traguardi più alti di civiltà che abbiamo di mire.</p><p class="paragraph" data-counter="5" id="p-5">Il Presidente del Consiglio, riferendosi al tema dei rapporti tra scuola e società, ha innanzitutto sottolineato il significato profondamente rinnovatore dello sforzo compiuto, non soltanto per la riforma delle istituzioni scolastiche, ma anche per l’espansione della scuola a tutti i livelli, sì da rendere effettivo il diritto di ogni cittadino allo studio ed alla cultura. La scuola serve la società in prima linea non lasciando margini nella sua azione, tendendo cioè a far coincidere scuola e società senza alcuna preclusione e senza alcun privilegio classista.</p><p class="paragraph" data-counter="6" id="p-6">A nessuno ed in nessun caso può essere fatto mancare l’apporto d’insegnamento e di educazione che la scuola è chiamata a dare. Questa è una sicura direttiva di marcia mediante la quale si accompagna, ed anzi si prepara, la evoluzione della società in senso democratico. In tal modo, oltre che rendere possibile un reale progresso, si pongono le più solide basi per un ordinato sviluppo della vita civile.</p><p class="paragraph" data-counter="7" id="p-7">Richiamandosi poi al suo discorso in occasione della inaugurazione della Fiera del Levante<sup><a href="#curatornote-2" id="curatornote-ref-2">[2]</a></sup>, nel quale aveva indicato le prospettive di una società nuova, libera, tecnicamente preparata, aperta sul piano mondiale alla pacifica competizione tra le nazioni, l’on. Moro ha sottolineato di avere legato questo sviluppo ad un apporto della scuola in materia di ricerca scientifica e tecnica e di formazione professionale ad alto livello. E tuttavia, ha proseguito il presidente del Consiglio, credo di potere completare in questa sede qualificata quel che era implicito nelle mie parole di ieri, ma anche merita di essere meglio chiarito. In realtà la nostra visione, la nostra speranza per il domani non si esauriscono in termini di grande efficienza tecnica e di capacità competitiva sul terreno economico. Su questa base, alla quale non si può non rinunziare, se non si vuole porsi fuori del corso della storia, si tratta di dar vita ad una società davvero civile ed umana, ad un’<span about="https://w3id.org/moro/enoam/data/132256/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> che non solo vinca la gara per il benessere, ma anche quella per l’esaltazione dei valori umani e di libertà. Ciò vuol dire dare alla società nazionale il sostegno di uomini e cittadini con una autentica formazione umana, sensibili così ai doveri che la propria condizione comporta, come ai diritti inalienabili che ad essa sono legati. E chi più della scuola, nella vita civile, potrebbe in tal modo integrare il perfezionamento tecnico con la più seria formazione morale e civile? Il compito della scuola è dunque più vasto e, nella misura in cui essa sarà consapevole del significato umano della esperienza storica, la società stessa saprà conciliare umanesimo e tecnica per il raggiungimento di una meta di autentica civiltà. Toccherà dunque alla scuola parlare di doveri inerenti alla posizione del cittadino nella vita sociale con un impegno sul quale essa può essere difficilmente sostituita da altri. Ma parimenti dovrà, insieme con il discorso sovente impopolare dei doveri morali e civili, fare con grande autorità il discorso dei diritti inalienabili dell’uomo, anzi della sua essenziale dignità e libertà. Certo il sistema economico, quale che sia, anche il più efficiente e produttivo, può minacciare questa condizione e costringere pericolosamente i diritti umani. Ma si tratta, accetta l’esigenza dell’efficienza, di indicare all’uomo una meta più alta. Questa liberazione è possibile e si attinge largamente proprio attraverso l’opera educativa della scuola. Non dobbiamo temere tanto di dover scegliere tra modernità ed umanità, quanto credere che i valori umani possono essere conquistati e conservati con le risorse morali dell’uomo ed il consapevole esercizio dei diritti politici del cittadino. Non è giustificata quindi, ha concluso l’on. Moro, nessuna sfiducia nelle libere istituzioni, nella reale sovranità dell’uomo nella società, nello sforzo costruttivo della democrazia politica che è anche democrazia sociale.</p><p class="paragraph" data-counter="8" id="p-8">La sensibilità dimostrata nell’odierno convegno sulla scuola e la comunità civica dice che in <span about="https://w3id.org/moro/enoam/data/132256/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, vi sono le energie morali necessarie per ottenere, oltre che il successo di un ordinato e significativo sviluppo, anche quello della garanzia della dignità umana nella vita sociale.</p><ol id="curatorNotes"><li about="https://w3id.org/moro/enoam/data/132256/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Maria Badaloni (1903-1994), deputata della Dc, fondatrice dell’Associazione italiana maestri cattolici e sottosegretario all’Istruzione. <a href="#curatornote-ref-1">↑</a></li><li about="https://w3id.org/moro/enoam/data/132256/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Moro era intervenuto all’inaugurazione della Fiera del Levante il 7 settembre 1967. <a href="#curatornote-ref-2">↑</a></li></ol></body></html>