<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ wdt: http://www.wikidata.org/prop/direct/ fabio: http://purl.org/spar/fabio/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.1.0.131" name="dcterms.relation"/><meta content="10.48678/unibo/aldomoro1.1.0.131" name="dcterms.identifier"/><meta content="Moro, Aldo, Il peso del dolore, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 1, Gli anni giovanili (1932-1946), a cura di Gaetano Crociata e Paolo Trionfini, edizione e nota storico-critica di Tiziano Torresi, Bologna, Università di Bologna, 2021. DOI: https://doi.org/10.48678/unibo/aldomoro1.1.0.131." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Gli anni giovanili (1932-1946), 2021" name="description"/><title>Il peso del dolore</title>
<div id="mentionMeta"><meta about="https://w3id.org/moro/enoam/data/alberto-savinio" typeof="foaf:Person"/><meta about="https://w3id.org/moro/enoam/data/alberto-savinio" content="Alberto Savinio" property="rdfs:label"/><meta about="https://w3id.org/moro/enoam/data/alberto-savinio" property="owl:sameAs" resource="http://www.wikidata.org/entity/Q691973"/><meta about="https://w3id.org/moro/enoam/data/alberto-savinio" content="andrea-de-chirico" property="wdt:P1986"/><meta about="https://w3id.org/moro/enoam/data/alberto-savinio" content="Savinio, Alberto" property="skos:prefLabel"/></div>
<div id="referenceMeta">
<meta about="https://w3id.org/moro/enoam/data/a-savinio-presente-1945" typeof="fabio:Expression"/><meta about="https://w3id.org/moro/enoam/data/a-savinio-presente-1945" content="A. Savinio, Presente, in Id., Sorte dell’Europa, Milano, Bompiani, 1945, pp. 53-54." property="dcterms:bibliographicCitation"/></div>
<div id="footnoteMeta"><meta about="https://w3id.org/moro/enoam/data/tiziano-torresi" typeof="foaf:Person"/><meta about="https://w3id.org/moro/enoam/data/tiziano-torresi" content="Tiziano Torresi" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/ biro: http://purl.org/spar/biro/"><h1>Il peso del dolore</h1><p class="paragraph" data-counter="1" id="p-1">Quello del dolore è un problema sociale? Si direbbe di sì a guardare dal di fuori le formule correnti per la felicità sociale.</p><p class="paragraph" data-counter="2" id="p-2">Non c’è gruppo politico il quale non proponga il suo programma come rimedio delle sventure sofferte e avviamento ad un mondo migliore. La meta che tutti perseguono è appunto il benessere di ciascuno nel benessere di tutti, la maggior somma possibile di felicità umana.</p><p class="paragraph" data-counter="3" id="p-3">Ed alla proclamazione di siffatti ideali (per i quali molte volte si promette più di quello che si possa mantenere) si accompagna uno stato d’animo di ottimismo facilone, il quale minimizza gli ostacoli con una caratteristica tendenza a collocarli al di fuori, ad identificarli con resistenze altrui, a definirli in conseguenza superabili. In questo senso il problema del dolore è veramente un problema sociale; anzi il risolverlo diventa l’obiettivo proprio di ogni politica. Anche una politica di potenza, e cioè di distruzione e sopraffazione, malgrado il suo moto deciso rivolto a travolgere l’uomo e la sua piccola felicità (borghese?) nel suo cammino rovinoso, è a suo modo una politica edonistica. Suo fine è la felicità, e cioè pienezza di vita, della collettività popolare, la quale vive in termini di specie e di generazioni, e sacrifica senza timore la individualità dei singoli.</p><p class="paragraph" data-counter="4" id="p-4">Ma quanto siano lontane queste affermazioni programmatiche dalla realtà delle cose non c’è bisogno di dimostrare. Chiunque abbia esperienza di gioia e di dolore, sa quanto l’intimo mondo della persona sia lontano dall’essere toccato in modo efficace dall’agitato mondo sociale, anche se esso ne è, negativamente, condizionato.</p><p class="paragraph" data-counter="5" id="p-5">Di fronte a siffatte, inequivocabili esperienze ritornano in modo vivissimo, anche se ripudiate (e magari a ragione) in teoria le differenze tra il terreno e l’eterno, tra il politico e lo spirituale, tra società e società. Chiunque senta, e soprattutto in questa tragica ora, il peso del dolore, è da un intimo istinto portato irrimediabilmente lontano dalle cronache, per esempio, di una crisi di governo, anche se il suo raziocinio lo avverte che son pure queste cose connesse alla sua felicità. Ma il raziocinio ha sempre poco peso, quando il dolore brucia, anche se da esso si può essere indotti o sforzati a pensare questo o quello, a fare questo o quello, perché ne ricavi vantaggio la collettività e, di riflesso, il singolo.</p><p class="paragraph" data-counter="6" id="p-6">Il mondo proprio della persona è qualche cosa di molto più intimo, molto più delicato, assai difficile a trattare. Se è vero che questa intimità non ripugna ad interventi di altri, ma essa stessa li accetta, li sollecita anzi, è pur vero che deve trattarsi di ben altre partecipazioni che non siano quelle grossolane e vuote della politica ufficiale. Altro modo di comunione è desiderato; altra società viene qui in considerazione.</p><p class="paragraph" data-counter="7" id="p-7">Ed è un richiamo a tutte le forme associative che una intuizione politica veramente cosciente del valore umano religiosamente rispetta; richiamo, di più, ad una idea, veramente umanistica, della politica, la quale in tanto si sostiene, in quanto propriamente si chiude ad ogni esclusivismo, in quanto lascia il passo ad altre risorse dinanzi al tempio della coscienza individuale.</p><p class="paragraph" data-counter="8" id="p-8">C’è dunque tutto un mondo metapolitico, del quale l’uomo pienamente cosciente del travaglio proprio della sua umanità, non sa fare a meno. Ed è nuova, decisiva condanna di ogni inumano totalitarismo, che con leggerezza presuntuosa e offensiva passa al di là dell’uomo, spregiandolo. In ciò ha ragione <span about="https://w3id.org/moro/enoam/data/110131/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/alberto-savinio" typeof="deo:Reference">Savinio</span><sup><a href="#curatornote-1" id="curatornote-ref-1">[1]</a></sup>, quando propugna su «<em>Tempo</em>» di qualche giorno fa una liberazione, riscatto dal duro presente, negazione dell’hic et nunc, caratteristico della politica, per spaziare in mondi costruiti di sogno a consolazione delle anime stanche<sup><a href="#curatornote-2" id="curatornote-ref-2">[2]</a></sup>.</p><p class="paragraph" data-counter="9" id="p-9">Ma può essere questa una evasione artistica, sogno di mondi che la fantasia finge in iscambio del presente e duro? Può essere ancora questa una evasione «individuale», che riduca il problema nel termine chiuso ed oscuro di una sola piccola vita? No. Noi non capiamo <span about="https://w3id.org/moro/enoam/data/110131/v1/mention-1" class="mention person" id="mention-1" property="dcterms:references" resource="https://w3id.org/moro/enoam/data/alberto-savinio" typeof="deo:Reference">Savinio</span> o <span about="https://w3id.org/moro/enoam/data/110131/v1/mention-2" class="mention person" id="mention-2" property="dcterms:references" resource="https://w3id.org/moro/enoam/data/alberto-savinio" typeof="deo:Reference">Savinio</span> non conosce il dolore.</p><p class="paragraph" data-counter="10" id="p-10">Una cosifatta [sic] evasione dal dolore è nulla. Irreale è questo dolore che si lascia dimenticare ed eludere da una finzione, sia pure la più bella. L’arte sorge perciò, quando esso è già vinto ed è effettivamente al di là del dolore e della gioia in un mondo che non è più umano di pesante, concreta, dura umanità. Ma le condizioni per il sogno non si possono richiamare a piacere e non son di sempre. Esse son date quando lo permette la ferrea realtà della vita. Perciò non si è sempre artisti, finché la più completa e dolorante umanità non sia spenta. Una perpetua e totale vita artistica non è cosa umana ma divina.</p><p class="paragraph" data-counter="11" id="p-11">Il dolore non si conforta con evasioni, ma con una costante, dura, fremente presenza a se stesso. Cioè non si consola mai, bensì solo si supera, ritrovando in esso motivi di lacerante razionalità, con una decisa ed aspra volontà di vivere malgrado tutto.</p><p class="paragraph" data-counter="12" id="p-12">Perciò lo stato d’animo religioso è perpetuamente dolorante e il dolore è sempre in sé, nella sua intima essenza, esperienza religiosa, cosa sacra. Per ciò sappiamo della sofferenza dell’Uomo-Dio, che in sé raccoglie tutta la sofferenza umana e crea, in termini di religiosità, la comunione del dolore umano, la comunione nella vittoria (non superficiale, non finta, non fatta di negatrici evasioni) nel dolore umano.</p><p class="paragraph" data-counter="13" id="p-13">Anche il problema del dolore dunque è sociale. Sociale nel senso più elevato della parola, ma non politico, perché, malgrado il più onesto proposito, la politica si arresta impotente dinanzi al vero uomo. L’uomo fratello, l’Uomo-Dio fratello possono invece efficacemente operare. L’esperienza politica lascia dunque un residuo immenso, nel quale prendono posto altre forze, altri valori. L’uomo domanda troppe cose che la politica non sa dare. D’accordo con <span about="https://w3id.org/moro/enoam/data/110131/v1/mention-3" class="mention person" id="mention-3" property="dcterms:references" resource="https://w3id.org/moro/enoam/data/alberto-savinio" typeof="deo:Reference">Savinio</span>, dunque, che sia opportuno distogliere lo sguardo dal duro presente, per ricostruire davvero. Ma si ricostruisce guardando più in alto, più in fondo, più lontano.</p><p>Aldo Moro</p><ol id="curatorNotes"><li about="https://w3id.org/moro/enoam/data/110131/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/tiziano-torresi" typeof="fabio:Comment"> Alberto Savinio, pseudonimo di Andrea De Chirico (1891-1952), scrittore e artista. <a href="#curatornote-ref-1">↑</a></li><li about="https://w3id.org/moro/enoam/data/110131/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/tiziano-torresi" typeof="fabio:Comment"> L’articolo cui si riferisce Moro comparve, senza titolo, nella rubrica «Disco rosso» in «Il Tempo», 12 dicembre 1944, p. 1 e con il titolo <span about="https://w3id.org/moro/enoam/data/110131/v1/bibref-0" class="bibref" id="bibref-0" property="biro:references" resource="https://w3id.org/moro/enoam/data/a-savinio-presente-1945" typeof="biro:BibliographicReference"><em>Presente</em> in A. Savinio, <em>Sorte dell’Europa</em>, Milano, Bompiani, 1945, pp. 53-54.</span> <a href="#curatornote-ref-2">↑</a></li></ol></body></html>