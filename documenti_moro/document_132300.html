<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.300" name="dcterms.relation"/><meta content="10.48678/unibo/aldomoro1.3.2.300" name="dcterms.identifier"/><meta content="Moro, Aldo, [Discorso tenuto ad Acquaviva delle Fonti in occasione dell'inaugurazione della distilleria], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.300." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Discorso tenuto adAcquavivadelle Fonti in occasione dell'inaugurazione della distilleria</title>
<div id="mentionMeta"><meta about="https://w3id.org/moro/enoam/data/puglia" typeof="dcterms:Location"/><meta about="https://w3id.org/moro/enoam/data/puglia" content="Puglia" property="rdfs:label"/><meta about="https://w3id.org/moro/enoam/data/puglia" property="owl:sameAs" resource="http://www.wikidata.org/entity/Q1447"/><meta about="https://w3id.org/moro/enoam/data/basilicata" typeof="dcterms:Location"/><meta about="https://w3id.org/moro/enoam/data/basilicata" content="Lucania" property="rdfs:label"/><meta about="https://w3id.org/moro/enoam/data/basilicata" property="owl:sameAs" resource="http://www.wikidata.org/entity/Q1452"/><meta about="https://w3id.org/moro/enoam/data/molise" typeof="dcterms:Location"/><meta about="https://w3id.org/moro/enoam/data/molise" content="Molise" property="rdfs:label"/><meta about="https://w3id.org/moro/enoam/data/molise" property="owl:sameAs" resource="http://www.wikidata.org/entity/Q1443"/><meta about="https://w3id.org/moro/enoam/data/san-pancrazio-salentino" typeof="dcterms:Location"/><meta about="https://w3id.org/moro/enoam/data/san-pancrazio-salentino" content="San Pancrazio Salentino" property="rdfs:label"/><meta about="https://w3id.org/moro/enoam/data/san-pancrazio-salentino" property="owl:sameAs" resource="http://www.wikidata.org/entity/Q51875"/><meta about="https://w3id.org/moro/enoam/data/barletta" typeof="dcterms:Location"/><meta about="https://w3id.org/moro/enoam/data/barletta" content="Barletta" property="rdfs:label"/><meta about="https://w3id.org/moro/enoam/data/barletta" property="owl:sameAs" resource="http://www.wikidata.org/entity/Q13470"/><meta about="https://w3id.org/moro/enoam/data/san-severo" typeof="dcterms:Location"/><meta about="https://w3id.org/moro/enoam/data/san-severo" content="San Severo" property="rdfs:label"/><meta about="https://w3id.org/moro/enoam/data/san-severo" property="owl:sameAs" resource="http://www.wikidata.org/entity/Q19275"/><meta about="https://w3id.org/moro/enoam/data/acquaviva-delle-fonti" typeof="dcterms:Location"/><meta about="https://w3id.org/moro/enoam/data/acquaviva-delle-fonti" content="Acquaviva delle Fonti" property="rdfs:label"/><meta about="https://w3id.org/moro/enoam/data/acquaviva-delle-fonti" property="owl:sameAs" resource="http://www.wikidata.org/entity/Q51810"/><meta about="https://w3id.org/moro/enoam/data/mercato-europeo-comune" typeof="foaf:Organization"/><meta about="https://w3id.org/moro/enoam/data/mercato-europeo-comune" content="Mercato Europeo Comune" property="rdfs:label"/><meta about="https://w3id.org/moro/enoam/data/mercato-europeo-comune" property="owl:sameAs" resource="http://www.wikidata.org/entity/Q955276"/><meta about="https://w3id.org/moro/enoam/data/comunita-economica-europea" typeof="foaf:Organization"/><meta about="https://w3id.org/moro/enoam/data/comunita-economica-europea" content="Comunità Economica Europea" property="rdfs:label"/><meta about="https://w3id.org/moro/enoam/data/comunita-economica-europea" property="owl:sameAs" resource="http://www.wikidata.org/entity/Q52847"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Discorso tenuto ad Acquaviva delle Fonti in occasione dell'inaugurazione della distilleria </h1><p class="paragraph" data-counter="1" id="p-1">Debbo anzitutto esprimere il mio più vivo compiacimento per questa importante iniziativa di carattere industriale promossa per volontà di viticoltori associati nella Centrale Cantine Riunite di Terra di Bari con il contributo finanziario del Fondo Europeo di Orientamento e Garanzia ed il finanziamento integrativo del I Piano Verde e con l’assistenza tecnica dell’Ente di Sviluppo di <span about="https://w3id.org/moro/enoam/data/132300/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/puglia" typeof="deo:Reference">Puglia</span>, <span about="https://w3id.org/moro/enoam/data/132300/v1/mention-15" class="mention place" id="mention-15" property="dcterms:references" resource="https://w3id.org/moro/enoam/data/basilicata" typeof="deo:Reference">Lucania</span> e <span about="https://w3id.org/moro/enoam/data/132300/v1/mention-16" class="mention place" id="mention-16" property="dcterms:references" resource="https://w3id.org/moro/enoam/data/molise" typeof="deo:Reference">Molise</span>. Ringrazio quindi il Presidente della Centrale delle Cantine, non solo per le cortesi parole che ha voluto indirizzare alla mia persona e al Governo che ho l’onore di presiedere, ma soprattutto per avere sollecitato questa importante opera. </p><p class="paragraph" data-counter="2" id="p-2">Lo stabilimento di distillazione che affiancherà le Cantine Riunite di Terra di Bari sarà una concreta testimonianza della feconda e costruttiva azione che abbiamo perseguito in questi anni per fornire al settore agricolo strumenti efficaci per la valorizzazione e commercializzazione dei prodotti e la conseguente elevazione dei redditi agricoli.</p><p class="paragraph" data-counter="3" id="p-3">Infatti, col primo ed il secondo Piano Verde e con le provvidenze della Cassa per il Mezzogiorno a favore del settore agricolo, abbiamo avvertito che uno dei problemi fondamentali e prioritari del nostro sviluppo agricolo è rappresentato dall’inderogabile esigenza di organizzare un efficiente sistema cooperativo ed associativo che poggi su un’adeguata e diffusa rete di moderni impianti di trasformazione e commercializzazione dei prodotti agricoli. Per soddisfare tale esigenze nel modo più celere possibile, abbiamo anche convertito gli Enti di riforma in Enti di sviluppo affidando loro principalmente il compito di promuovere ed assistere sul piano tecnico ed economico le iniziative cooperative ed associative.</p><p class="paragraph" data-counter="4" id="p-4">Abbiamo quindi predisposto gli strumenti legislativi ed operativi necessari perché il mondo agricolo possa liberamente camminare sulla strada dell’organizzazione e della valorizzazione della produzione.</p><p class="paragraph" data-counter="5" id="p-5">Eravamo e siamo consapevoli che una delle debolezze più gravi del settore agricolo nazionale ed in particolare di quello meridionale è rappresentata dalla struttura dell’offerta che, per complesse ragioni economico-sociali connesse con la nostra storica realtà agricola, si presenta in modo frazionato e dispero, mentre la domanda tende a concentrarsi. Ne deriva uno squilibrio di potere contrattuale tra operatori agricoli ed operatori extragricoli con grave pregiudizio degli interessi dei primi. Equilibrio peraltro aggravato dalla deperibilità dei prodotti, dall’insufficiente disponibilità di magazzini di conservazione e lavorazione, di impianti di trasformazione, dall’urgenza di immediati realizzi da parte di numerosi piccoli produttori per fronteggiare esigenze familiari ed aziendali.</p><p class="paragraph" data-counter="6" id="p-6">Le iniziative cooperative e gli impianti conservativi, trasformativi e mercantili che vanno sorgendo nelle nostre regioni hanno dunque la funzione di attenuare e superare tale squilibrio, contribuendo a rafforzare il potere contrattuale dei produttori agricoli, concentrando e regolando l’offerta sul mercato in relazione alle esigenze della domanda, garantendo al consumatore la genuinità dei prodotti ad un livello equo di prezzi.</p><p class="paragraph" data-counter="7" id="p-7">Per dare un ulteriore e più decisivo impulso al rafforzamento del potere contrattuale dei produttori agricoli, alla valorizzazione dei prodotti e alla diffusione degli impianti industriali, abbiamo anche previsto e stiamo già avviando iniziative di più vaste dimensioni e di pubblico interesse. Una di queste iniziative, già finanziate, per la <span about="https://w3id.org/moro/enoam/data/132300/v1/mention-7" class="mention place" id="mention-7" property="dcterms:references" resource="https://w3id.org/moro/enoam/data/puglia" typeof="deo:Reference">Puglia</span>, è appunto questo impianto di distillazione cui si aggiunge l’altro di <span about="https://w3id.org/moro/enoam/data/132300/v1/mention-17" class="mention place" id="mention-17" property="dcterms:references" resource="https://w3id.org/moro/enoam/data/san-pancrazio-salentino" typeof="deo:Reference">S. Pancrazio Salentino</span>, lo stabilimento di <span about="https://w3id.org/moro/enoam/data/132300/v1/mention-18" class="mention place" id="mention-18" property="dcterms:references" resource="https://w3id.org/moro/enoam/data/barletta" typeof="deo:Reference">Barletta</span>, già a disposizione dei produttori, e il grande impianto di <span about="https://w3id.org/moro/enoam/data/132300/v1/mention-19" class="mention place" id="mention-19" property="dcterms:references" resource="https://w3id.org/moro/enoam/data/san-severo" typeof="deo:Reference">S. Severo</span>.</p><p class="paragraph" data-counter="8" id="p-8">È da sottolineare che la realizzazione di quest’opera ad <span about="https://w3id.org/moro/enoam/data/132300/v1/mention-21" class="mention place" id="mention-21" property="dcterms:references" resource="https://w3id.org/moro/enoam/data/acquaviva-delle-fonti" typeof="deo:Reference">Acquaviva</span> è resa più agevole del già ricordato apporto della <span about="https://w3id.org/moro/enoam/data/132300/v1/mention-25" class="mention organization" id="mention-25" property="dcterms:references" resource="https://w3id.org/moro/enoam/data/comunita-economica-europea" typeof="deo:Reference">Comunità Economica Europea</span> che, con il suo Fondo di Orientamento, contribuisce al finanziamento in notevole misura. Questo intervento comunitario è, tra l’altro, una ulteriore prova della positività del nostro inserimento nell’area del <span about="https://w3id.org/moro/enoam/data/132300/v1/mention-24" class="mention organization" id="mention-24" property="dcterms:references" resource="https://w3id.org/moro/enoam/data/mercato-europeo-comune" typeof="deo:Reference">M.E.C.</span> cui aderiamo con la consapevolezza degli onerosi impegni che ci attendono ma anche sicuri dell’ampiezza di prospettive che si aprono per tanti nostri settori produttivi.</p><p class="paragraph" data-counter="9" id="p-9">Riteniamo quindi di avere indicato ai coltivatori diretti, agli agricoltori la strada giusta per percorrerla agevolmente e liberamente. Essi potranno così crearsi degli strumenti validi per la difesa ed il miglioramento dei propri redditi, sviluppando un sistema di autogoverno e di autodisciplina della produzione. Noi non vogliamo creare né un’agricoltura di Stato, né una rete di organizzazioni statali a difesa della produzione. Abbiamo fiducia nelle capacità imprenditive ed organizzative dei singoli e degli operatori liberamente associati, nel loro senso di responsabilità verso se stessi, le proprie famiglie e la comunità nazionale alla quale essi hanno reso e rendono un prezioso servizio assicurando con il loro duro lavoro gli approvvigionamenti alimentari necessari.</p><p class="paragraph" data-counter="10" id="p-10">Noi vogliamo una società agricola di uomini liberi e responsabili, consapevoli che nel mondo moderno caratterizzato dall’incessante progresso tecnologico, dalle cosiddette economie di scala, non si può più procedere in ordine sparso e non ci si può chiudere nella siepe del proprio procedere, ma bisogna ricercare quelle forme di organizzazione, di cooperazione, di associazione, di solidarietà con gli altri colleghi, necessarie a ridurre i costi di produzione, ad utilizzare economicamente i mezzi tecnici moderni, in una parola a produrre bene e a vendere bene.</p><p class="paragraph" data-counter="11" id="p-11">Questo nuovo modo di atteggiarsi e comportarsi del mondo agricolo è peraltro reso necessario dal progressivo allargarsi dei mercati e dall’esigenza di realizzare redditi soddisfacenti di lavoro e di capitali mantenendo prezzi competitivi. Dobbiamo dunque procedere verso la diffusione di forme di integrazione orizzontale e verticale delle aziende agricole che, mediante più ampie dimensioni economiche e una disciplina liberamente accettata, tutelino gli interessi dei singoli operatori.</p><p class="paragraph" data-counter="12" id="p-12">Abbiamo su questa strada compiuto in questi anni importanti passi in avanti; altri ne compiremo nei prossimi anni.</p><p class="paragraph" data-counter="13" id="p-13">Volgendo lo sguardo alle numerose iniziative cooperative sorte in quest’ultimo decennio in <span about="https://w3id.org/moro/enoam/data/132300/v1/mention-8" class="mention place" id="mention-8" property="dcterms:references" resource="https://w3id.org/moro/enoam/data/puglia" typeof="deo:Reference">Puglia</span> nel settore vitivinicolo, dobbiamo rilevare con viva soddisfazione che questa Regione è pervenuta in breve lasso di tempo al primo posto per quanto concerne il numero di Cantine Cooperative costituite e ad uno dei primissimi posti nella graduatoria riguardante la quantità di uva lavorata dagli stessi produttori in forma associativa. Ciò vuol dire che laddove l’azione politica crea le condizioni e gli strumenti adatti a superare le difficoltà iniziali, il mito dell’isolamento e dell’esasperamento individualismo dei contadini, dei coltivatori diretti, degli agricoltori del nostro Mezzogiorno, va progressivamente crollando e si sviluppa una valida e feconda cooperazione agricola.</p><p class="paragraph" data-counter="14" id="p-14">Testimonianza viva di tale fecondità cooperativa è anche questa iniziativa di <span about="https://w3id.org/moro/enoam/data/132300/v1/mention-22" class="mention place" id="mention-22" property="dcterms:references" resource="https://w3id.org/moro/enoam/data/acquaviva-delle-fonti" typeof="deo:Reference">Acquaviva</span>.</p><p class="paragraph" data-counter="15" id="p-15">Non vi è d’altronde bisogno di sottolineare l’importanza economica e sociale che la viticoltura riveste nel Mezzogiorno e in particolare nella nostra <span about="https://w3id.org/moro/enoam/data/132300/v1/mention-9" class="mention place" id="mention-9" property="dcterms:references" resource="https://w3id.org/moro/enoam/data/puglia" typeof="deo:Reference">Puglia</span>.</p><p class="paragraph" data-counter="16" id="p-16">Consapevoli di tale importanza, conduciamo in sede Comunitaria un’azione di strenua difesa del settore, che deve valere a garantire i nostri produttori preoccupati della competizione internazionale.</p><p class="paragraph" data-counter="17" id="p-17">D’altronde, la massa di prodotto giustifica talvolta alcune apprensioni in vista della stagione calda, la quale notoriamente accentua il volume dell’offerta. In questo quadro debbono porsi le giustificate richieste per un tempestivo avvio alla distillazione delle partite più scadenti.</p><p class="paragraph" data-counter="18" id="p-18">Questa ed altre programmate distillerie, insieme alla folta rete delle cantine cooperative di <span about="https://w3id.org/moro/enoam/data/132300/v1/mention-10" class="mention place" id="mention-10" property="dcterms:references" resource="https://w3id.org/moro/enoam/data/puglia" typeof="deo:Reference">Puglia</span> soddisfano dunque una sentita esigenza contribuendo nel contempo ad una efficace difesa ed alla valorizzazione di un nostro prodotto fondamentale.</p><p class="paragraph" data-counter="19" id="p-19">Viene anche in questo modo reso evidente che una delle strade importanti dell’industrializzazione della <span about="https://w3id.org/moro/enoam/data/132300/v1/mention-11" class="mention place" id="mention-11" property="dcterms:references" resource="https://w3id.org/moro/enoam/data/puglia" typeof="deo:Reference">Puglia</span> e del Mezzogiorno d’<span about="https://w3id.org/moro/enoam/data/132300/v1/mention-26" class="mention place" id="mention-26" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> passa attraverso lo sviluppo delle industrie valorizzatrici della materia prima che ci offrono le nostre stupende colture tipiche.</p><p class="paragraph" data-counter="20" id="p-20">Guardando ai progressi e alle opere realizzate in questi anni nella nostra <span about="https://w3id.org/moro/enoam/data/132300/v1/mention-12" class="mention place" id="mention-12" property="dcterms:references" resource="https://w3id.org/moro/enoam/data/puglia" typeof="deo:Reference">Puglia</span>, non solo mi compiaccio come Presidente del Consiglio dei Ministri di un Governo che, avendo fiducia nella gente dei campi e nel suo spirito di operosità e d’iniziativa, queste cose ha voluto, ma soprattutto mi rallegro come uomo di <span about="https://w3id.org/moro/enoam/data/132300/v1/mention-13" class="mention place" id="mention-13" property="dcterms:references" resource="https://w3id.org/moro/enoam/data/puglia" typeof="deo:Reference">Puglia</span>, come Pugliese, come vostro rappresentante in Parlamento che vede la sua regione crescere sul piano economico-sociale.</p><p class="paragraph" data-counter="21" id="p-21">Ma la mia maggiore gioia è oggi quella di essermi incontrato con voi, Presidenti e Consiglieri di cooperative, che fino ad un decennio o quindicennio fa eravate semplici produttori e che oggi avete la responsabilità di organismi economici e sociali. Segno questo di una crescita sociale, culturale, umana, di una consapevole e responsabile partecipazione alla vita di una comunità di operatori agricoli che rappresenta anch’essa un’articolazione della società democratica e pluralistica che noi andiamo giorno per giorno sviluppando nel clima di libertà e democrazia che abbiamo garantito al nostro Paese.</p><p class="paragraph" data-counter="22" id="p-22">Ampliando la sfera di partecipazione dei vari ceti sociali alla vita delle comunità intermedie ed infittendo la rete delle articolazioni, noi riteniamo di dare una base più larga e più solida alle nostre istituzioni libere e democratiche. Il nascente stabilimento di <span about="https://w3id.org/moro/enoam/data/132300/v1/mention-23" class="mention place" id="mention-23" property="dcterms:references" resource="https://w3id.org/moro/enoam/data/acquaviva-delle-fonti" typeof="deo:Reference">Acquaviva</span> e soprattutto la vostra crescita economica e sociale, la vostra presenza nei vari organismi cooperativi a livelli di responsabilità amministrative stanno a dimostrare che abbiamo in questi anni lavorato per il progresso della nostra <span about="https://w3id.org/moro/enoam/data/132300/v1/mention-14" class="mention place" id="mention-14" property="dcterms:references" resource="https://w3id.org/moro/enoam/data/puglia" typeof="deo:Reference">Puglia</span>, del nostro Mezzogiorno, della nostra <span about="https://w3id.org/moro/enoam/data/132300/v1/mention-27" class="mention place" id="mention-27" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>.</p><p class="paragraph" data-counter="23" id="p-23">Vogliamo ora continuare a servire insieme il nostro Paese per costruire insieme una società più libera, più giusta, più umana.</p></body></html>