<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ wdt: http://www.wikidata.org/prop/direct/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.1.113" name="dcterms.relation"/><meta content="10.48678/unibo/aldomoro1.4.1.113" name="dcterms.identifier"/><meta content="Moro, Aldo, Le nostre responsabilità, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Al ministero degli Esteri e all’opposizione nel partito (giugno 1968 – maggio 1973), a cura di Guido Formigoni e Agostino Giovagnoli, edizione e nota storico-critica di Enrico Palumbo, Bologna, Università di Bologna, 2021. DOI: https://doi.org/10.48678/unibo/aldomoro1.4.1.113." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Al ministero degli Esteri e all’opposizione nel partito (giugno 1968 – maggio 1973), 2021" name="description"/><title>Le nostre responsabilità</title>
<div id="mentionMeta"><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/><meta about="https://w3id.org/moro/enoam/data/giulio-andreotti" typeof="foaf:Person"/><meta about="https://w3id.org/moro/enoam/data/giulio-andreotti" content="Giulio Andreotti" property="rdfs:label"/><meta about="https://w3id.org/moro/enoam/data/giulio-andreotti" property="owl:sameAs" resource="http://www.wikidata.org/entity/Q50005"/><meta about="https://w3id.org/moro/enoam/data/giulio-andreotti" content="giulio-andreotti" property="wdt:P1986"/><meta about="https://w3id.org/moro/enoam/data/giulio-andreotti" content="Andreotti, Giulio" property="skos:prefLabel"/></div>

<div id="footnoteMeta"><meta about="https://w3id.org/moro/enoam/data/enrico-palumbo" typeof="foaf:Person"/><meta about="https://w3id.org/moro/enoam/data/enrico-palumbo" content="Enrico Palumbo" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>Le nostre responsabilità</h1><p class="paragraph" data-counter="1" id="p-1">L’apprezzabile sforzo che il Presidente incaricato on. <span about="https://w3id.org/moro/enoam/data/141113/v1/mention-1" class="mention person" id="mention-1" property="dcterms:references" resource="https://w3id.org/moro/enoam/data/giulio-andreotti" typeof="deo:Reference">Andreotti</span><sup><a href="#curatornote-1" id="curatornote-ref-1">[1]</a></sup> va conducendo — con il dichiarato sostegno della <span about="https://w3id.org/moro/enoam/data/141113/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> — per la ricostituzione di un Governo organico quadripartito di centro-sinistra meritava l’appoggio di quanti hanno correttamente interpretato il risultato delle elezioni del 7 giugno. In particolare di chi ha colto in esso una chiara indicazione per la continuità della legislatura e per la conferma della politica di centro-sinistra.</p><p class="paragraph" data-counter="2" id="p-2">In questo ambito tutti i partiti della coalizione possono affermare le loro tesi, esprimere le loro esigenze, farsi portatori delle attese della propria base sociale e politica, contribuire all’analisi, alla mediazione, alla sintesi quali momenti essenziali e caratteristici del Governo della Nazione. Se il centro-sinistra venisse travolto, ogni partito, nella generale disarticolazione della struttura politica che si determinerebbe, non avrebbe più alcuna possibilità di far valere la propria funzione entro un quadro politico istituzionalmente garantito e fecondo, non essendo attuabili, in Italia, altri equilibri, non essendo proponibili valide alternative. Viene dalle elezioni del 7 giugno un incitamento alla collaborazione; viene dalla complessità dei problemi, propri di questa fase di sviluppo della società italiana, un severo richiamo a evitare ogni paralizzante irrigidimento, ogni rovinosa dissociazione, in vista di uno sforzo che deve essere compiuto da tutti, e che di tutti ha bisogno, per far progredire il Paese nella libertà e nella giustizia; viene, infine, dall’esperienza storica di questi venticinque anni la testimonianza che l’unica forma di direzione politica possibile è quella che crea una coalizione di forze la quale, lasciando opposizioni a destra e a sinistra, eviti la formazione di blocchi contrapposti, che portano fatalmente, prima, allo scontro frontale e, poi, ad uno sbocco comunque eversivo.</p><p class="paragraph" data-counter="3" id="p-3">Certo, se esistono diversità di ispirazioni e di principi, esistono ovviamente anche valutazioni divergenti circa problemi tanto intricati e difficili. Ma queste divergenze, che la crisi di governo ha sottolineato, possono essere superate tanto più facilmente se la coalizione riscopre, come andiamo sostenendo dalle elezioni del 19 maggio<sup><a href="#curatornote-2" id="curatornote-ref-2">[2]</a></sup>, tutto il profondo significato della politica di centro-sinistra, il suo carattere democratico, popolare, perfettamente aderente alla storia e alla realtà del nostro Paese, la sua grande potenzialità di rinnovamento e di progresso in un quadro di libertà politica garantita. Tale compito non è affatto esaurito.</p><p class="paragraph" data-counter="4" id="p-4">La coalizione deve misurare tutte le sue possibilità e capacità, al di là di sterili nominalismi, sui problemi di fondo e su quelli immediati, deve dare, cioè, un governo al Paese, che sappia dominare la difficile ma non irrecuperabile situazione economica, la quale deve essere affrontata per garantire la premessa necessaria agli obiettivi della politica di piano.</p><p class="paragraph" data-counter="5" id="p-5">Quando forze politiche, consapevoli delle ragioni profonde della loro collaborazione, stanno insieme nel Governo della Nazione, la loro solidarietà non può non proiettarsi dal centro alla periferia, non può non riguardare il Paese nel suo insieme. Se è dalla collaborazione che nasce la spinta ad una armonia di comportamenti è, dunque, dalla ricostituzione del Governo centrale che può ricevere impulso quella coerenza ad esso dei governi locali (pur tenendo conto delle diversità ambientali) che il solo permanere della crisi compromette indebolendo la spinta all’associazione e favorevole, per contro, quella alla dissociazione.</p><p class="paragraph" data-counter="6" id="p-6">In presenza di un Paese che si è fatto sempre più esigente ed impaziente non crediamo si possa immaginare la scappatoia di disegni alternativi. Essi sicuramente non sarebbero in grado di stabilire il collegamento delle forze politiche con quelle sociali indispensabile per dominare la situazione; non aiuterebbero ad acquisire i consensi necessari ad una politica che riordini la spesa pubblica e dia, nel contempo, garanzia di un’autentica volontà riformatrice. Le soluzioni alternative, mentre non rispondono al contingente, compromettono irreparabilmente l’avvenire. Finché lo possiamo, facciamo tutti quello che la gravità delle nostre responsabilità fermamente ci richiede.</p><ol id="curatorNotes"><li about="https://w3id.org/moro/enoam/data/141113/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Giulio Andreotti (1919-2013), esponente politico della Democrazia cristiana, dal dicembre 1968 era capogruppo della Dc alla Camera dei Deputati. <a href="#curatornote-ref-1">↑</a></li><li about="https://w3id.org/moro/enoam/data/141113/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Si tratta delle elezioni politiche del 19-20 maggio 1968. <a href="#curatornote-ref-2">↑</a></li></ol></body></html>