<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.108" name="dcterms.relation"/><meta content="10.48678/unibo/aldomoro1.2.1.108" name="dcterms.identifier"/><meta content="Moro, Aldo, Valori morali e ordine costituzionale, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.108." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Valori morali e ordine costituzionale</title>
<div id="mentionMeta"><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/chiesa" typeof="foaf:Organization"/><meta about="https://w3id.org/moro/enoam/data/chiesa" content="Chiesa" property="rdfs:label"/><meta about="https://w3id.org/moro/enoam/data/chiesa" property="owl:sameAs" resource="http://www.wikidata.org/entity/Q34651"/></div>

<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>Valori morali e ordine costituzionale</h1><p class="paragraph" data-counter="1" id="p-1">Vi sono alcuni punti dell’ordinamento costituzionale per i quali il collegamento con i valori morali, con le tradizioni, con le aspirazioni, profonde del popolo appare più vivo, sicché la corrispondenza in questi casi alla coscienza sociale è condizione essenziale di vitalità dello strumento costituzionale. Per quanto importante sia infatti la perfezione del meccanismo dello Stato nei suoi organi propri, è certo di gran lunga più importante che la legge fondamentale rispecchi fedelmente gli orientamenti del popolo in materie che toccano le condizioni religiose, l’ordinamento familiare, il campo estremamente delicato della educazione. Ed è opportuno perciò che a questi tesori i cattolici italiani dedichino l’attenzione più viva, sapendo di difendere in essi non solo le tradizioni religiose, ma anche, a servizio di tutti, le ragioni di un sano umanesimo. </p><p class="paragraph" data-counter="2" id="p-2">Si ha da dire per questo che costituzione, la quale dia soluzione a questi problemi in modo conforme alle tradizioni religiose ed alle intuizioni morali dominanti in <span about="https://w3id.org/moro/enoam/data/121108/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, debba essere considerata costituzione di parte, ideologica nel senso deteriore della parola? Ciò è stato sostenuto in effetti nel corso della redazione del progetto da parte di chi avrebbe voluto rendere incolore e quindi innocua la costituzione. Ma qui non si tratta di ideologia e tantomeno di ideologie di parte. Siamo di fronte invece ad esigenze fondamentali di libertà, della famiglia, della <span about="https://w3id.org/moro/enoam/data/121108/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/chiesa" typeof="deo:Reference">Chiesa</span>, degli educandi e degli educatori. Siamo in una parola ancora una volta di fronte alla libertà della persona in alcuni suoi aspetti particolari e di speciale delicatezza. </p><p class="paragraph" data-counter="3" id="p-3">A prescindere quindi dal fatto che queste rivendicazioni cristiane sono, per ciò stesso, rivendicazioni della grandissima maggioranza del popolo italiano, se la volontà non ne sia artificiosamente deformata da partiti, è certo che qui c’è un problema non di ideologia astratta e partigiana, ma di fondamentali diritti dell’uomo e del cittadino. </p><p>*		*	*</p><p class="paragraph" data-counter="4" id="p-4">Il diritto innanzitutto della famiglia ch’è la più naturale ed immediata espressione sociale della persona. Quindi, innanzitutto, senza libertà della famiglia, senza rispetto dello Stato per la famiglia, senza armonico coordinamento tra famiglia e Stato, non c’è nessuna reale libertà della persona. Dinanzi al fenomeno familiare, alla formazione, alla costituzione, alle leggi, alle finalità proprie della famiglia, lo Stato democratico deve arrestarsi, rinunziando all’arbitrio di una legislazione unilaterale. Ed il progetto di costituzione infatti proclama la famiglia società naturale (e cioè entità sociale regolata da proprie leggi e fornita di propri diritti) e si impegna solennemente a rispettarla, a difenderla, ad assicurarne l’adempimento della caratteristica missione ch’è pure premessa indispensabile della vita morale e della prosperità della comunità nazionale. </p><p class="paragraph" data-counter="5" id="p-5">Disposizione più precisa, impegno più solenne non potevano trovarsi all’inizio della disciplina costituzionale dell’istituto familiare. Viene così consacrata, con riferimento ad uno dei punti più importanti di applicazione, quella teoria del pluralismo giuridico che ha l’impronta cristiana della libertà intesa e realizzata in tutte le sue espressioni. Lo Stato ha sulla famiglia il suo limite naturale ed insieme lo strumento fondamentale per la sua edificazione in senso democratico ed umano.</p><p class="paragraph" data-counter="6" id="p-6">Nella certezza poi di esprimere non una istanza di parte, ma un’aspirazione profonda di tutto il popolo, che nella famiglia saldamente e stabilmente ordinata vede la garanzia di tutti i valori umani, i deputati democratici cristiani hanno chiesto ed ottenuto che fosse dato valore costituzionale al principio della indissolubilità del matrimonio. Il quale principio viene così sottratto al gioco di effimere maggioranze e diventa uno dei cardini fondamentali dell’ordinamento giuridico italiano.</p><p>*	*	*</p><p class="paragraph" data-counter="7" id="p-7">Sul tema della scuola la polemica è stata, forse più che altrove, appassionata e vivace. Si sentiva da ogni parte che dalla scuola dipende l’avvenire del popolo, che essa investe in modo continuativo, completo, straordinariamente efficace l’uomo e ne condiziona lo sviluppo in ogni ordine e soprattutto nella vita sociale. Si son trovate in opposizione la tesi democristiana della libertà della scuola e quella socialcomunista della libertà nella scuola. Non già che si rifiutasse il principio della libera iniziativa di enti o singoli in materia di istruzione e di educazione; ma il voler sottoporre le scuole non statali ad un rigoroso controllo dello Stato, il pretendere di attribuire a quest’ultimo in modo esclusivo il potere di conferire titoli legali, era in sostanza come volere il monopolio statale in materia di istruzione. I democratici cristiani hanno perciò combattuto una battaglia non per una libertà della scuola generica ed astratta, ma sul presupposto di essa per la garanzia costituzionale del diritto delle scuole non statali ad ottenere la parificazione e quindi la parità di trattamento per i propri alunni. </p><p class="paragraph" data-counter="8" id="p-8">È stato sancito quindi in sostanza nel progetto di costituzione un caratteristico parallelismo di iniziative pubbliche e private in materia scolastica e la libertà della scuola ne è risultata garantita. Indubbiamente molto dipenderà, perché essa sia effettivamente tutelata dalla futura legislazione che concreterà questi principi. Ma essi ci sembrano un buono e promettente inizio.</p><p>*	*	*</p><p class="paragraph" data-counter="9" id="p-9">Sul tema delicatissimo dei rapporti tra Stato e <span about="https://w3id.org/moro/enoam/data/121108/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/chiesa" typeof="deo:Reference">Chiesa</span> la esigenza fondamentale dei cattolici era di veder superata ogni forma di giurisdizionalismo. Si trattava di svincolare la <span about="https://w3id.org/moro/enoam/data/121108/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/chiesa" typeof="deo:Reference">Chiesa</span> dal predominio soffocante dello Stato, di infirmare la pretesa di quest’ultimo di considerare la <span about="https://w3id.org/moro/enoam/data/121108/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/chiesa" typeof="deo:Reference">Chiesa</span> alla stregua di una qualsiasi associazione privata e di disciplinare in conseguenza con atto unilaterale le materie di comune intesa, le quali toccano così sensibilmente la sfera dello spirituale. Questo obiettivo è stato raggiunto e, bisogna aggiungere con soddisfazione, mediante accordo quasi unanime dei partiti.</p><p class="paragraph" data-counter="10" id="p-10">Lo Stato e la <span about="https://w3id.org/moro/enoam/data/121108/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/chiesa" typeof="deo:Reference">Chiesa</span> vengono infatti riconosciuti dalla costituzione, ciascuno nel proprio ordine, indipendenti e sovrani. La conseguenza evidente di questo importantissimo principio è l’inclusione, per il regolamento dei rapporti, della legislazione unilaterale dello Stato ed il ricorso necessario alla pattuizione concordataria<sup><a href="#curatornote-1" id="curatornote-ref-1">[1]</a></sup>. E poiché in <span about="https://w3id.org/moro/enoam/data/121108/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> esistono patti di portata storica, in quanto non contengono una qualsiasi disciplina di rapporti, ma chiudono un infelice periodo di storia ed assicurano la pace religiosa al popolo italiano, è sembrato opportuno un esplicito richiamo ad essi nella nuova costituzione. È doloroso che, in questa materia che tocca la sensibilità religiosa dell’intero popolo italiano, i deputati comunisti e socialisti di ogni tendenza abbiano creduto di dover far ricorso a motivi accessori e formali, per negare l’ingresso nella costituzione ai patti lateranensi.</p><p class="paragraph" data-counter="11" id="p-11">Il loro accoglimento invece dà un sigillo di nobiltà alla nuova costituzione e pone il fondamento sicuro della pace religiosa per gli sviluppi più costruttivi della democrazia in <span about="https://w3id.org/moro/enoam/data/121108/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>.</p><ol id="curatorNotes"><li about="https://w3id.org/moro/enoam/data/121108/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Il riferimento è ai Patti lateranensi, firmati l’11 febbraio 1929, si compongono di un Trattato che ha posto fine alla cosiddetta “questione romana” (sorta dopo il 1870 con la conquista italiana di Roma), con relativa convenzione finanziaria, e di un Concordato che regola le condizioni della religione e della Chiesa cattolica in Italia. <a href="#curatornote-ref-1">↑</a></li></ol></body></html>