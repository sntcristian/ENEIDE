<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ wdt: http://www.wikidata.org/prop/direct/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.126" name="dcterms.relation"/><meta content="10.48678/unibo/aldomoro1.3.2.126" name="dcterms.identifier"/><meta content="Moro, Aldo, [Discorso tenuto a Sorrento all'assemblea nazionale della Dc], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.126." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Discorso tenuto a Sorrento all’assemblea nazionale della Dc</title>
<div id="mentionMeta"><meta about="https://w3id.org/moro/enoam/data/dc-comics" typeof="foaf:Organization"/><meta about="https://w3id.org/moro/enoam/data/dc-comics" content="Dc" property="rdfs:label"/><meta about="https://w3id.org/moro/enoam/data/dc-comics" content="http://www.wikidata.org/entity/Q815348" property="owl:sameAs" resource="http://www.wikidata.org/entity/Q2924461"/><meta about="https://w3id.org/moro/enoam/data/mariano-rumor" typeof="foaf:Person"/><meta about="https://w3id.org/moro/enoam/data/mariano-rumor" content="Mariano Rumor" property="rdfs:label"/><meta about="https://w3id.org/moro/enoam/data/mariano-rumor" property="owl:sameAs" resource="http://www.wikidata.org/entity/Q316288"/><meta about="https://w3id.org/moro/enoam/data/mariano-rumor" content="mariano-rumor" property="wdt:P1986"/><meta about="https://w3id.org/moro/enoam/data/mariano-rumor" content="Rumor, Mariano" property="skos:prefLabel"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Discorso tenuto a Sorrento all’assemblea nazionale della Dc</h1><p class="paragraph" data-counter="1" id="p-1">Non ho avuto la possibilità di seguire il dibattito di questa Assemblea nazionale con l'assiduità che esso meritava e che io, per parte mia, avrei desiderato. Ma basta rifarsi alla cronaca e all'eco singolarmente vasta, di opinione pubblica, per rendersi conto dell'importanza che assume e dell'influenza che è destinata ad esercitare questa nuova manifestazione di serietà e di responsabilità della <span about="https://w3id.org/moro/enoam/data/132126/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/dc-comics" typeof="deo:Reference">Dc</span>. Al Segretario politico on. <span about="https://w3id.org/moro/enoam/data/132126/v1/mention-7" class="mention person" id="mention-7" property="dcterms:references" resource="https://w3id.org/moro/enoam/data/mariano-rumor" typeof="deo:Reference">Rumor</span>, di cui seguo con profonda solidarietà l'appassionata fatica, agli on. Forlani e Gullotti, alla Commissione preparatoria, va il mio sincero compiacimento ed il mio fervido augurio. E compiacimento ed augurio si indirizzano, oltre che agli animatori di questo incontro, a tutta la <span about="https://w3id.org/moro/enoam/data/132126/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/dc-comics" typeof="deo:Reference">Democrazia Cristiana</span> impegnata nella quotidiana operosità del Parlamento, del Governo, dell'amministrazione, presente nel Paese dovunque siano da cogliere esigenze, aspirazioni, stati d'animo, per dare ad essi una risposta sensibile ed appropriata, e tuttavia capace di pacata riflessione e pronta ad un riesame penetrante e libero di se medesima, del suo ambiente, del suo compito nella vita nazionale. E che esso avvenga al di fuori delle forme e delle scadenze previste dallo statuto, senza preoccupazione di scelte personali e di decisioni politiche impegnative, in un disinteressato confronto delle nostre idee ed esperienze, accresce il valore di questa Assemblea e l'autorità della <span about="https://w3id.org/moro/enoam/data/132126/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/dc-comics" typeof="deo:Reference">Dc</span>. C'è molto di nuovo - è stato detto da più parti - nella società italiana e la <span about="https://w3id.org/moro/enoam/data/132126/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/dc-comics" typeof="deo:Reference">Dc</span> ne vuole prendere piena coscienza, per lavorare efficacemente, oggi come ieri, ad ordinarla e svilupparla. Non c'è dubbio infatti che l'impetuoso emergere di una umanità nuova, di nuovi modi di essere dell'uomo e di nuovi rapporti umani, il profilarsi di dimensioni continentali ed intercontinentali, l'esistenza di un mondo divenuto più ristretto e perciò, malgrado tutto, più unito (indifferenza ed indipendenza divengono, ogni giorno di più, impensabili), gli straordinari progressi della scienza della tecnica, della ricchezza delle nazioni, le trasformazioni che ne sono derivate per il nostro Paese nell'ordine economico sociale, culturale e nella psicologia degli uomini e delle masse, propongono gravi problemi ad un partito che deve dominare questa realtà nuova, esprimendola e rispettandola. Del resto, anche se il moto non fosse stato così veloce in questi ultimi decenni, anche se lo stacco tra presente e passato non fosse stato così netto, in ogni caso un partito di grande responsabilità, quale è il nostro, e che non ha esaurito in vent'anni il suo compito di Governo, avrebbe avuto necessità, di quando in quando, di riflettere serenamente e di adeguarsi al momento storico. </p><p class="paragraph" data-counter="2" id="p-2">Questo esame di coscienza, tanto più profondo e serio quanto maggiore è la novità che si deve affrontare, è dunque una cosa naturale. Potrà essere una cosa difficile, ma essa è naturale. Non è il segno di una crisi drammatica come è stato detto con astiosa polemica, un disperato tentativo della <span about="https://w3id.org/moro/enoam/data/132126/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/dc-comics" typeof="deo:Reference">Dc</span> di ritrovare se stessa dopo la dispersione e l'abdicazione. È, al contrario, espressione di vitalità e continuità. Il partito vuole aderire alla realtà, per orientarla e plasmarla secondo la sua intuizione, alla luce dei suoi ideali umani. Perché un partito, e soprattutto un partito come il nostro, è un punto di passaggio obbligato dalla società allo Stato, dal particolare all'universale, dal fatto alla legge. Esso è chiamato alla comprensione della realtà, ma anche a dare un giudizio su di essa ed un principio di orientamento. Esso parte da posizioni individuali, ma già le amalgama, ma già opera una sintesi nella quale comincia ad esistere lo Stato. Il partito ben lungi dall'esaurire il suo compito in una cristallizzazione realizzata una volta per tutte, tiene aperto un dialogo permanente, il quale verifica costantemente la validità della costruzione giuridica e ne garantisce il continuo adeguamento alle vive esigenze della vita sociale e perciò ad un criterio di sostanziale giustizia. Esso riconduce perennemente lo Stato alla fonte del potere, lo tiene in allarme, lo pone in crisi, lo sospinge a controllare ad ogni istante la sua giustizia e la sua umanità. La dialettica cittadino- Stato è ineliminabile. Ma in realtà essa opera per la <em>me</em>diazione dei partiti, senza la quale la distanza appare incolmabile e risulta impossibile l'equilibrio della libertà individuale e dell'autorità sociale. lo credo dunque nei partiti; nei partiti, diversi come son diversi gli uomini e le loro intuizioni, come son diversi gli interessi e gli ideali che essi esprimono. Vi è certo un problema, che può diventare acuto, di limiti e di poteri, la ricerca cioè del punto giusto nel quale, avendo il partito dato via allo Stato, esso cede il posto agli organi propri attraverso i quali lo Stato opera. Esso non giustifica però la critica radicale e indiscriminata alla funzione dei partiti e il disconoscimento della garanzia di libertà che è in quel loro muovere la realtà sociale, in quel loro proporre e riproporre, in una gara feconda, in un confronto significativo, le esigenze della società che lo Stato deve raccogliere e soddisfare. È un problema che esiste certamente, ma che non può risolversi con una semplificazione, con un taglio netto per il quale si disperda quello che è il «senso» politico del potere, la sua anima, la sua giustificazione storica. Non si tratta di soggiacere all'arbitrio di forze irresponsabili, ma di aver presente, nella esplicazione dei più alti compiti statuali la intuizione inforza della quale la società si consolida e si unifica nello Stato, quella caratterizzazione per la quale un Governo ed una maggioranza hanno una fisionomia ben definitiva e, per così dire, legittimante. Come si comporterebbe e si esprimerebbe e si farebbe valere, senza i partiti, l'opinione pubblica? Quale reale contenuto, quale incisiva efficacia avrebbe la libertà? Quale garanzia di solidità avrebbe lo Stato, che non fosse di mortificante cristallizzazione in una qualsiasi posizione raggiunta? Quale fondamento, quali prospettive, quale continuità avrebbero le maggioranze parlamentari? Quale serio e stabile raccordo avrebbero le due Camere, chiamate ad operare in piena autonomia, ma non ad appiattirsi nel conformismo né a logorarsi con un reciproco veto? </p><p class="paragraph" data-counter="3" id="p-3">I partiti non sono solo strumenti di mobilitazione elettorale, ma hanno anche la responsabilità di tener ferma e di rendere efficace la mobilitazione che hanno saputo compiere, in modo che essa raggiunga, come maggioranza o come opposizione, gli obiettivi in forza dei quali si è costituita. Naturalmente, in questa posizione che io tengo ben ferma, non c'è nessuna indulgenza per le degenerazioni alle quali un sistema così razionale può andare soggetto. La pluralità dei partiti non vuol dire polverizzazione di essi, la quale, invece di organizzare e far valere una opinione pubblica che esiste limpidamente la frantumi e la renda confusa, togliendo chiarezza, vigore e verità alla lotta politica L'individualità di un partito è certo anch'essa variegata e non monolitica in omaggio al principio di libertà dal quale scaturisce, in regime di democrazia, una forza politica. La sintesi che un partito esprime non può essere certo una rozza e mortificante uniformità. Ma neppure può disperdersi, in una intima contraddizione, in un dubbio permanente, in un grigiore indistinto che ne renda indistinguibili i confini, quella forza unitaria e viva, per la quale il partito esiste, si definisce, si differenzia polemicamente ed infine si fa valere nella vita dello Stato. Vengono qui in considerazione i modi della dialettica interna di partito, la presenza degli iscritti, il sistema di rappresentanza, i processi attraverso i quali si formano la volontà unitaria e la linea politica del partito. Siamo tutti d'accordo che non possono esistere partiti nel partito, cioè centri di potere e differenziazioni cristallizzate e rigide, obbedienti con rigore pregiudiziale alle ragioni della diversità invece che a quelle della unità, della dissociazione invece che della solidarietà. Ma anche se non giunga a tanto c'è il rischio del sottile gioco delle sfumature, della ricerca esasperata di posizioni differenziate, della incomunicabilità tra un vertice aggrovigliato ed una base ansiosa di una limpida ed incoraggiante chiarezza. Ed in quel punto c'è il rischio che la opinione pubblica passi insoddisfatta al di sopra dei partiti alla ricerca di un unico e vigoroso indirizzo politico che dia il senso della continuità, della coerenza e della guida effettiva ed efficace in vista dell'unità alla quale la società è chiamata. C'è il pericolo che si chieda ad altri quel che il partito mostra di non sapere dare e che in siffatta irrequietezza ed insoddisfazione scada nella coscienza pubblica quella incomparabile funzione liberatrice ed unificatrice, selettiva ed aggregante che è propria dei partiti. Non v'è dubbio che sistemi diversi di rappresentanza e di esercizio del potere siano configurabili e corrispondano alle esigenze dei diversi momenti storici. Non v'è dubbio che può essere soffocante, artificioso ed anche sostanzialmente dispersivo un sistema maggioritario di gestione del potere nel partito, ed un sistema articolato e vario può esso stesso forzare la realtà, promuovere la differenziazione fine a se stessa, rendere faticoso il disegnare la fisionomia del partito e l'assicurarne l'unità di azione. Il semplice rapporto maggioranza- minoranza è valido, se esso riflette la realtà; è pericoloso, se si tratta di una artificiosa semplificazione. La rappresentanza proporzionale è giustificata, se non v'è modo di semplificare, rispettandola, la realtà del partito; ma essa ha in sè impliciti i rischi di dispersione ed impone di moltiplicare gli sforzi, attraverso una responsabile partecipazione di tutti alla gestione del potere, perché non siano infirmate la fisionomia e la linea politica del partito. </p><p class="paragraph" data-counter="4" id="p-4">lo non mi sentirei di scegliere oggi, dinanzi alle esperienze diverse che abbiamo fatto e che esprimono la ricerca sofferta dell'unità nella varietà. lo so che nessuno di questi valori può essere sacrificato. lo so che in buona fede ora l'uno ora l'altro di essi viene posto in rilievo, ma senza perdere di vista la complessa esigenza che un partito grande ed importante come il nostro si trova a dover soddisfare. lo so che libertà ed unità costituiscono la nostra forza, la giusta risposta che da 20 anni diamo al popolo italiano, il riflesso di una realtà multiforme nella quale operiamo e che riconduciamo ad unità come è necessario, con la nostra linea ed azione politica. Perciò vorrei chiedere che, quale che sia l'ordinamento che potremo darci a composizione dei nostri dibattiti, resti vivida coscienza in noi tutti che c'è una ragione profonda ed irrinunciabile che ci accomuna; che c'è una funzione storica che ci spetta, importante ed insostituibile ancora oggi, nella vita democratica del Paese; che c'è una esigenza di chiarezza, di lealtà, di forza, di stretto contatto con il corpo elettorale che propriamente integra, non limita, la nostra libertà, mediante la quale vogliamo rispondere alla società complessa e varia che noi rappresentiamo. </p><p class="paragraph" data-counter="5" id="p-5">lo so dunque, infine, che se noi siamo noi stessi, nella nostra integrità e senza alcuna mortificazione, avremo ancora la fiducia che ci fu concessa così a lungo, e guideremo il popolo italiano in questa svolta che conduce ad un più ampio e stabile assetto del potere democratico in <span about="https://w3id.org/moro/enoam/data/132126/v1/mention-16" class="mention place" id="mention-16" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>. . Il che avviene, non a caso, mentre il più grande moto storico verso la giustizia e l'eguaglianza percorre il mondo dall'ordine interno a quello internazionale. Per assolvere la sua funzione il partito deve dunque riflettere in sè fedelmente la realtà sociale; comprenderla tutta e rappresentarla tutta. Mi pare che lo studio dei modi migliori per assicurare una vigorosa e viva presenza della <span about="https://w3id.org/moro/enoam/data/132126/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/dc-comics" typeof="deo:Reference">Dc</span> nel Paese sia uno degli oggetti fondamentali di questa Assemblea. Ebbene, in una società, com'è ormai la nostra, attenta ad interessi ideali, moti dello spirito, dove ogni atteggiamento umano assume una dimensione e provoca una risonanza sociale, il partito deve essere accanto ad uomini e gruppi, sensibile ad interessi ed ideali, impegnato a delineare una larghissima piattaforma dalla quale partire per creare lo Stato democratico. </p><p class="paragraph" data-counter="6" id="p-6">Nulla dunque nella realtà sociale è estraneo all'attenzione del partito; nulla sfugge ad una presa di possesso che non è una interessata utilizzazione, ma una valorizzazione rispettosa, anche se essa non significa meccanica assunzione di quel dato come elemento della sintesi politica. E così, per converso, nessun moto, nessun atteggiamento del partito è privo di rilievo nella vita sociale, nella quale si intrecciano azioni e reazioni in un gioco di influenze reciproche nel quale si esprime e sempre più si arricchisce la vita democratica. Questa aderenza delle forze politiche alla vita sociale, questa presenza, ad un tempo, per quanto ci riguarda, della <span about="https://w3id.org/moro/enoam/data/132126/v1/mention-9" class="mention organization" id="mention-9" property="dcterms:references" resource="https://w3id.org/moro/enoam/data/dc-comics" typeof="deo:Reference">Democrazia Cristiana</span> e dei democratici cristiani nei quartieri cittadini, nei luoghi di lavoro, negli ambienti di cultura, nelle più diverse forme associative e tra esse quelle mosse da alte finalità religiose, ma non insensibili ai problemi della Società civile, postula probabilmente nuovi modi di organizzazione, nuovi tramiti per l'impegno politico. </p><p class="paragraph" data-counter="7" id="p-7">Una struttura territoriale è ancora, a mio parere, difficilmente sostituibile soprattutto al di fuori dei grandi agglomerati urbani, ma essa è certo palesemente insufficiente, anche se nella lunga esperienza che abbiamo fatto insieme, non emerge con chiarezza una diversa ed efficace possibilità di contatto nella linea, certamente giusta, della solidarietà di ambiente con le possibilità di penetrazione e d'influenza che vengono così offerte. Mi sembra da noi particolarmente lontana la vita scolastica, accademica e quella professionale con l'effetto non soltanto di limitare la nostra influenza politica, ma anche di diminuire il contributo che ambienti qualificati come questi, in uno scambio di esperienze, possono dare per la soluzione di grandi problemi politici, soprattutto quelli attinenti alla vita dello Stato ed alla armoniosa convergenza dei poteri. La confluenza, che in tal modo si realizza in determinati settori di presenze sindacali e presenze di partito e, più in generale, di presenze sociali e presenze politiche, crea naturalmente dei problemi ed insieme offre delle possibilità nella misura in cui le persone impegnate in queste esperienze, nella consapevolezza di particolari obiettivi e limiti, sappiano ad un tempo rispettare la reciproca autonomia e trovare il punto di raccordo, che deve pur esservi, nella visione d'insieme alla quale nessuno alla lunga può sottrarsi ed alla quale il partito deve naturalmente condurre. Dalla varietà dunque all'unità. È questo il cammino che si deve percorrere, per giungere allo Stato democratico, il quale non ha meno bisogno di unità per il fatto di essere istituzionalmente uno Stato libero, nascente dalla libertà, costruito con la libertà, articolato nel segno della libertà. </p><p class="paragraph" data-counter="8" id="p-8">La contrapposizione è tra l'unità oppressiva e disumana e l'unità libera e viva. Si tratta di scegliere tra queste due alternative, non già tra l'unità opaca ed oppressiva e l'anarchia. Dunque la vita democratica deve puntare all'unità, ad un vigoroso esercizio del potere, alla soddisfazione dell'esigenza di armonia e di ordine che è propria dell'uomo e della società. Deve puntare a questo, senza perdere "le sue caratteristiche di libertà in un processo perciò estremamente faticoso, ma insieme estremamente fecondo e durevole. Il regime democratico, che noi vogliamo conservare e consolidare. Come la più alta espressione del nostro umanesimo politico, è essenzialmente caratterizzato dalla molteplicità dei centri di potere, da un complesso sistema di effettive autonomie tra le quali deve stabilirsi un'armonica confluenza. Non si tratta di comprimerle, ma di evitare la dispersione ed il disordine. Non si tratta di negarle, ma di valorizzarle. Sono le autonomie territoriali, istituzionali, professionali emergenti nel libero gioco della vita democratica. Quando, qualche giorno fa, rilevano la lentezza e l'insufficienza che caratterizzano il vertice del potere democratico, non rivendicativo, com'è stato superficialmente ritenuto, più forza ed autorità per il Governo nei confronti del Parlamento. E tanto meno lamentavo che fosse così ricco e forte ed in prospettiva più ricco e più forte (si pensi alle Regioni che sono parte essenziale del nostro programma) il sistema delle autonomie nelle quali si articola lo Stato democratico. </p><p class="paragraph" data-counter="9" id="p-9">lo credo che il Governo, come espressione di maggioranza, con la sua autonoma funzione ed il controllo al quale naturalmente soggiace, sia dentro il Parlamento e non fuori di esso. Tra Parlamento e Governo non esiste veramente dualismo. Essi devono affrontare gli stessi problemi e le stesse difficoltà. Non si tratta di difendere il potere democratico né dal Parlamento né dalle autonomie. Si tratta di fare in modo che le autonomie vivano ed insieme tutte le spinte unitarie si esercitino in una alta e responsabile visione d'insieme della collettività nazionale. Ed io penso allora ai partiti di maggioranza ed a quello, tra essi, che ha la massima responsabilità; perché è la maggioranza che deve fare l'unità, mentre l'opposizione è chiamata a rompere l'unità, per ricostituirla su altre base, secondo la sua intuizione. lo mi preoccupavo allora di lentezze ed insufficienze e chiedevo, restando nel sistema che è fuori discussione, una sintesi politica più rapida e compiuta come premessa e condizione per l'esercizio vigoroso del potere democratico. E pensavo, per quest'opera di selezione, di valorizzazione delle forme di libertà, di amalgama sociale, di limpida individuazione di termini di compatibilità e di fini unitari, ai partiti, al partito che ha come il nostro, così grandi responsabilità e possibilità di azione. Prima di tutto è da fare la sintesi nella libertà. </p><p class="paragraph" data-counter="10" id="p-10">Prima di tutto è da trovare e far valere la ragione per la quale i poteri non sono indifferenti ed ostili, ma legati nella solidarietà del fine, un ordine umano da realizzare. Ed in questo stesso punto si riscopre la ragione, il valore costruttivo della molteplicità che, quando l'unità è garantita, si svela con maggiore chiarezza e forza di convinzione. lo raccolgo dunque, nella mia esperienza che mi fa spettatore e partecipe delle grandi forze di rivendicazione, di movimento, di tutela della dignità, di soddisfazione degli interessi, in opera nella nostra Società, il monito a rispettare questa libertà emergente e vigorosa. il monito a ritrovare e valorizzare questa ricchissima riserva umana che la democrazia, nella sua quotidiana esperienza, va portando alla luce. E vorrei rivolgere, nella consapevolezza di questo ancora immenso valore umano che ci è stato confidato e che noi possiamo ancora sviluppare, il mio invito alla <span about="https://w3id.org/moro/enoam/data/132126/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/dc-comics" typeof="deo:Reference">Dc</span> ad essere presente ad ogni impulso rinnovatore che si manifesti, ad ogni libertà che si affermi, ma con la vasta e responsabile visione d'insieme che è adeguata al grande compito unificatore che ad essa spetta come fondamentale struttura di sostegno della società italiana nella libertà e nell'ordine. Ed è un invito che si rivolge alle forze politiche più responsabili del Paese. lo penso ad una coerenza tendenziale d'indirizzo politico nelle autonomie locali, una coerenza non formale, ma impegnata ed operosa e tanto maggiore, quanto maggiore è il rilievo che esse hanno e la somma d'influenze che esercitano e d'interessi che gestiscono. </p><p class="paragraph" data-counter="11" id="p-11">Ma anche là dove il partito non abbia una responsabilità specifica per quanto riguarda l'operare di un centro di autonomia, non è meno vero che esso può favorire una sintesi sociale, un raccordo dei poteri, quanto è desiderabile rapidi ed efficaci. Perché esso e, comunque, espressione della coscienza pubblica, una forza che accompagna e sospinge tutto il movimento della vita sociale con una lucida consapevolezza dei punti di partenza e di quelli di arrivo, svelando di volta in volta le ragioni inviolabili dell'autonomia e le esigenze egualmente inderogabili dell'unità. Una saggia azione politica, preoccupata d'identificare in uno sviluppo sociale, e soprattutto nelle svolte creative e rinnovative, le circostanze più opportune per un ulteriore dispiegarsi della libertà umana, per un efficace e più vasto decentramento del potere, non può non misurare, di volta in volta ed in relazione al mutare delle situazioni storiche, la correlativa esistenza di contrappesi adeguati e di sufficienti spinte unitarie, i quali impediscano la dispersione e la dissoluzione nella vita sociale e rendano feconda la maggiore libertà conquistata. Questi contrappesi e queste spinte non sono tanto istituzionali quanto di costume, attinenti alle risorse morali e politiche delle quali può disporre una società, la quale sarà tanto più libera quanto più matura, equilibrata e consapevole. E su questo punto operano largamente i partiti, i quali garantiscono, guidano e rendono, in definitiva, possibile un progresso reale e continuo della vita democratica. Non è una incondizionata e meccanica devoluzione del potere dal centro alla periferia, da organi unitari ad organi progressivamente differenziati e giustapposti che fa avanzare la società democratica. È il ritmo ordinato di questo processo che conta, è l'esistenza di condizioni psicologiche, che un partito soprattutto è chiamato a realizzare, per trarre dalla libertà tutti i frutti di dignità e umanità dei quali è capace e stornare i pericoli della disarmonia e della disuguaglianza. Non è chi non veda allora quale vasto campo di azione si dischiuda a partiti, i quali, condizionando in modo essenziale i pubblici poteri, abbiano nelle proprie mani, in ragione della profondità e serietà della loro opera, della loro prontezza nel soddisfare tutte, dico tutte, le esigenze della società, una chiave capace di dischiudere nuove possibilità di affermazione alla libertà umana e di espansione alla vita democratica del Paese. </p><p class="paragraph" data-counter="12" id="p-12">E poiché allargare la sfera della libertà è un dovere, un alto obiettivo, per raggiungere il quale è anche necessario correre dei rischi ed avere coraggio, io credo che la <span about="https://w3id.org/moro/enoam/data/132126/v1/mention-10" class="mention organization" id="mention-10" property="dcterms:references" resource="https://w3id.org/moro/enoam/data/dc-comics" typeof="deo:Reference">Democrazia Cristiana</span> farà anche tutto il possibile per valorizzare nella coscienza pubblica gli istituti democratici e di autonomia e creare le condizioni nelle quali la libertà sia forza determinante di un ordine sociale ed umano. L'esperienza della programmazione è poi essa pure un processo che conduce dalla libertà all'unità, dalle intuizioni particolari alla visione di insieme dei problemi dello sviluppo economico e sociale del Paese. In un Paese democratico non la si può immaginare come espressione di meccanica costrizione, ma come uno sforzo di crescente consapevolezza di tutti gli operatori economici e di razionalizzazione del sistema. Lo Stato stesso partecipa di questa più elevata coscienza delle prospettive e degli strumenti dello sviluppo economico ed inserisce in questo processo la sua azione in modo più rigoroso e conseguente in vista dei fini che esso persegue. È un'azione non costruttiva, ma condizionante, com'è nei compiti dello Stato. Ed accanto allo Stato, con la chiara visione delle reciproche influenze che le varie iniziative esercitano e dell'azione condizionante ed al limite correttiva dello Stato, tutte le forze economiche sono chiamate a fare dei calcoli, ad assumere delle responsabilità, a prendere decisioni. E le decisioni sono sì indirizzate ad un fecondo sviluppo di iniziative, ad una valorizzazione della libertà creatrice della ricchezza, ma sono anche nel senso della compatibilità, della convergenza, dell'unità. Ancora una volta è una visione d'insieme il punto di arrivo di un libero sviluppo che tutte le forze politiche, preoccupate della giustizia e della saldezza dello Stato, debbono favorire. Ancora una volta il partito è chiamato a valorizzare la libertà, nell'atto che contribuisce a comporla in un ordine complessivo. </p><p class="paragraph" data-counter="13" id="p-13">La programmazione è dunque, in coerenza con tutta intera l'esperienza politica, un limite allo sfrenarsi degli egoismi ed un modo di celebrare veramente la libertà. Ed anche qui si va per gradi attraverso la considerazione delle sintesi parziali degli interessi economici (di particolare rilievo quella allivello regionale) fino alla composizione definitiva nell'ordine totale dello Stato democratico. Al di là della facile irrisione degli oppositori pregiudiziali è certo che la programmazione è ad un tempo un quadro di speranze e di prospettive di sviluppo ed un quadro di ordine e di austerità. In un regime libero vi hanno una parte decisiva la consapevolezza ed il senso di responsabilità. A chi chiederemo di contribuire a creare consapevolezza e senso di responsabilità? Lo chiederemo certo agli operatori ed ai cittadini, tutti protagonisti ed insieme destinatari di uno sviluppo ordinato dell'economia. Lo chiederemo a coloro che rappresentano organicamente le forze operanti nella vita economica. Ma lo chiederemo soprattutto ai partiti impegnati per la libertà, la giustizia, l'unità del corpo sociale. Ad essi chiederemo, ed alla <span about="https://w3id.org/moro/enoam/data/132126/v1/mention-11" class="mention organization" id="mention-11" property="dcterms:references" resource="https://w3id.org/moro/enoam/data/dc-comics" typeof="deo:Reference">Democrazia Cristiana</span> in ispecie, di alimentare le speranze, di eccitare la fiducia, di prospettare mete attingibili di ricchezza, di benessere, di cultura, di preparazione tecnica, di sicurezza sociale, di giustizia e di dignità umana. Ma ad essi chiederemo anche, secondo il loro compito, di accreditare la visione d'insieme e l'ordine delle compatibilità, di fare accettare la logica ineluttabile della scelta, della scelta migliore e più giusta, e quindi della parziale e temporanea rinuncia, necessaria perché lo sviluppo si compia in modo armonico e raggiunga tutti i suoi obiettivi. I quali sono tutti possibili, a patto che si segua senza tentennamenti e senza concessioni all'immediato la via diritta che è stata consapevolmente tracciata. </p><p class="paragraph" data-counter="14" id="p-14">Vogliamo sì che il partito prenda in carico questa società esigente, che si trasforma, che ricerca in ogni campo un più alto livello di dignità umana, che vuole bruciare le tappe del suo irrinunciabile ed improrogabile progresso. Chiediamo alla <span about="https://w3id.org/moro/enoam/data/132126/v1/mention-12" class="mention organization" id="mention-12" property="dcterms:references" resource="https://w3id.org/moro/enoam/data/dc-comics" typeof="deo:Reference">Democrazia Cristiana</span> di fare propria e guidare questa società nuova e viva. Ma le chiediamo anche d'indicare il giusto ritmo dello sviluppo, di fare accettare gli inevitabili limiti ed i ritardi a fronte di tante attese eccessive ed impazienti, di dare la coscienza di una generale doverosa disciplina che non annulla, ma anzi fonda su solide basi la fiducia nell'armonico sviluppo e nell'avvenire del Paese. Questo appello vale soprattutto nelle presenti angustie della vita economica, delle quali appare possibile e probabile il superamento. Ma esso ha un significato più generale in vista delle scelte che in ogni caso, per assicurare lo sviluppo, è necessario fare. È un compito che i partiti possono assumere, purchè la scelta sia giusta ed il sacrificio equamente distribuito. lo spero che questo compito sia assolto, perché non siano disperse nella confusione e nell'improvvisazione le speranze, che si sono aperte, di una "grande" società in <span about="https://w3id.org/moro/enoam/data/132126/v1/mention-17" class="mention place" id="mention-17" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>. Ci sono le cose che mutano nell'evolvere tumultuoso della nostra società e ci sono le Cose che restano e valgono, oggi come ieri, a caratterizzare la <span about="https://w3id.org/moro/enoam/data/132126/v1/mention-13" class="mention organization" id="mention-13" property="dcterms:references" resource="https://w3id.org/moro/enoam/data/dc-comics" typeof="deo:Reference">Democrazia Cristiana</span> ed a definirne la funzione nella vita nazionale. Resta l'ispirazione cristiana del partito, quel suo essere fedele ad alcune idee fondamentali, alla dignità umana, al valore assoluto della persona, alla solidarietà sociale che vuoI dire giustizia e pace tra gli uomini ed i popoli. Fedele ad alcune idee, ma anche ad impulsi e forze morali che ravvivano quel patrimonio ideale e danno ad esso una incomparabile capacità emotiva e realizzatrice. Nell'autonomia della decisione politica resta vincolante quella ispirazione di fondo. Per essa la <span about="https://w3id.org/moro/enoam/data/132126/v1/mention-14" class="mention organization" id="mention-14" property="dcterms:references" resource="https://w3id.org/moro/enoam/data/dc-comics" typeof="deo:Reference">Democrazia Cristiana</span> parla alla coscienza degli italiani ed attua, da venti anni senza soluzione di continuità, quella vasta mobilitazione popolare che è la base della democrazia italiana. Questa possibilità che ci è stata offerta in passato e ci si offre ancora non è né una comodità né un privilegio, ma una responsabilità che si deve assumere, facendocene degni ogni giorno, a servizio della democrazia e del Paese. Resta il nostro compito di difendere la libertà del popolo italiano, in condizioni, oggi, mutate ed in certo senso meno rigide ed allarmanti. La libertà è ancora il bene supremo ed è una discriminante. È essa appunto che traccia i confini entro i quali svolgiamo la nostra azione ed indica, non per arbitrio, ma secondo verità, gli avversari con i quali ci misuriamo in una radicale contrapposizione che tocca l'essenziale, la libertà, ed un modo di vita che alla libertà si ispiri. Questa divergenza non esaurisce la gamma delle differenziazioni politiche, ma è la prima ragione caratterizzante la lotta politica in <span about="https://w3id.org/moro/enoam/data/132126/v1/mention-18" class="mention place" id="mention-18" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> ed in essa la nostra funzione. Resta ferma la nostra disponibilità al dialogo, la nostra volontà di collaborazione. Non crediamo che essa intacchi la nostra autonomia e la nostra fisionomia ideale. Non ci confondiamo, non ci disperdiamo nell'atto di collaborare, ma troviamo che è utile e giusto lavorare insieme, quando la diversità non sia contrapposizione, quando essa rifletta il movimento, la curiosità, la capacità di persuadere e di essere persuasi, la subordinazione ad un comune servizio che sono propri della vita democratica. Resta la struttura popolare, la vocazione popolare del partito. Il popolo si serve nella libertà, ma si tratta di svelare tutto il contenuto e di accettarne tutte le implicazioni. Per questo si è cercato un incontro capace di dare una più larga base di consenso popolare allo Stato democratico. Si è voluto il popolo, si sono voluti i lavoratori protagonisti, in una misura prima preclusa, della vicenda politica, responsabili di uno Stato al quale si sentono mano a mano più vicini, al quale si accostano non come aduno strumento per la tutela di immediati interessi, come ad una sede nella quale gli interessi si compongono in un vero equilibrio di giustizia. Uno Stato non partigiano, ma di giustizia e di diritto. Il rigore con cui abbiamo parlato, la paziente attesa e la rinuncia che abbiamo richiesto non sono incompatibili con questa prospettiva che concilia i socialisti con lo Stato ed apre la via alla collaborazione democratica. Non è il rigore che è intollerabile, ma l'ingiustizia. Nella serietà di una grande e difficile prospettiva politica la democrazia non è messa in discussione e lo Stato non appare un ostacolo, ma una potente forza operosa nel senso dell'evoluzione sociale e dell'eguaglianza. E questo è l'essenziale. Vogliamo salvaguardare e fare operare la libertà con la sua immensa forza redentrice e rinnovatrice; difendere la libertà, perché in essa tutti gli uomini, tutti i lavoratori abbiano il potere necessario e sufficiente per realizzare la giustizia. Non è al rivolgimento rivoluzionario che noi guardiamo, ma alla pacifica, reale evoluzione della società italiana. Non è opera, questa, che si esaurisca in un giorno. Ma un nuovo ordine, nei rapporti interni come in quelli internazionali, è in cammino. È una nuova dignità degli uomini e dei popoli che avanza. La meta è la pace nella giustizia, la pace senza sopraffazione del più forte. In questo mondo nuovo la <span about="https://w3id.org/moro/enoam/data/132126/v1/mention-15" class="mention organization" id="mention-15" property="dcterms:references" resource="https://w3id.org/moro/enoam/data/dc-comics" typeof="deo:Reference">Democrazia Cristiana</span> è profondamente inserita ed in esso ritrova se stessa. Senza stanchezza, anzi con rinnovata energia, essa è pronta a lavorare in vista di mete più ambiziose. Nella continuità della sua esperienza essa si ritrova al ritmo del mondo che cambia, al servizio di una società che progredisce nella libertà e nella giustizia. </p></body></html>