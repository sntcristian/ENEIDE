<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.107" name="dcterms.relation"/><meta content="10.48678/unibo/aldomoro1.3.2.107" name="dcterms.identifier"/><meta content="Moro, Aldo, [Resoconto del discorso tenuto a Padova per la XLIII Fiera internazionale], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.107." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Resoconto del discorso tenuto a Padova per la XLIII Fiera internazionale</title>
<div id="mentionMeta"><meta about="https://w3id.org/moro/enoam/data/padova" typeof="dcterms:Location"/><meta about="https://w3id.org/moro/enoam/data/padova" content="Padova" property="rdfs:label"/><meta about="https://w3id.org/moro/enoam/data/padova" property="owl:sameAs" resource="http://www.wikidata.org/entity/Q617"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/mercato-europeo-comune" typeof="foaf:Organization"/><meta about="https://w3id.org/moro/enoam/data/mercato-europeo-comune" content="MEC" property="rdfs:label"/><meta about="https://w3id.org/moro/enoam/data/mercato-europeo-comune" property="owl:sameAs" resource="http://www.wikidata.org/entity/Q955276"/><meta about="https://w3id.org/moro/enoam/data/europa" typeof="dcterms:Location"/><meta about="https://w3id.org/moro/enoam/data/europa" content="Europa" property="rdfs:label"/><meta about="https://w3id.org/moro/enoam/data/europa" property="owl:sameAs" resource="http://www.wikidata.org/entity/Q46"/><meta about="https://w3id.org/moro/enoam/data/organizzazione-delle-nazioni-unite" typeof="foaf:Organization"/><meta about="https://w3id.org/moro/enoam/data/organizzazione-delle-nazioni-unite" content="Nazioni Unite" property="rdfs:label"/><meta about="https://w3id.org/moro/enoam/data/organizzazione-delle-nazioni-unite" property="owl:sameAs" resource="http://www.wikidata.org/entity/Q1065"/></div>

<div id="footnoteMeta"><meta about="https://w3id.org/moro/enoam/data/michele-cento" typeof="foaf:Person"/><meta about="https://w3id.org/moro/enoam/data/michele-cento" content="Michele Cento" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1 class="title">Resoconto del discorso tenuto a Padova per la XLIII Fiera internazionale </h1><p class="paragraph" data-counter="1" id="p-1">A <span about="https://w3id.org/moro/enoam/data/132107/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/padova" typeof="deo:Reference">Padova</span>, il Presidente del Consiglio, on. Aldo Moro, nel corso della sua visita alla 43esima edizione della Fiera Internazionale, ha pronunciato un discorso nell’Auditorium del Palazzo dei Congressi.</p><p class="paragraph" data-counter="2" id="p-2">Dopo aver ringraziato il Presidente della Fiera per le parole gentili con le quali lo ha salutato e per la cortese insistenza con la quale è stata richiesta la sua presenza a questa importante manifestazione fieristica, insistenza che è un atto di fiducia cordialmente ricambiato, l’on. Moro ha così proseguito: sono presente qui per avere questa gradita e lieta occasione di incontro con la Fiera, con la città di <span about="https://w3id.org/moro/enoam/data/132107/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/padova" typeof="deo:Reference">Padova</span>, con gli amici che mi hanno sempre sorretto in tutti questi anni.</p><p class="paragraph" data-counter="3" id="p-3">La visita che io compio – ha soggiunto il Presidente del Consiglio – nel pieno svolgimento della Fiera, consente di fare un consuntivo pressoché completo di quel che questa manifestazione ha effettivamente rappresentato nell'ambito economico nazionale. Mi compiaccio con gli organizzatori e con i protagonisti della manifestazione fieristica: gli operatori economici, che, con coraggio e speranza, sono venuti qui credendo che anche in queste contingenze fosse possibile ed utile effettuare lo scambio di esperienze, la concentrazione di prodotti, la qualificata offerta di merci che sono propri di una fiera, del resto così importante e con un passato così notevole com'è la Fiera di <span about="https://w3id.org/moro/enoam/data/132107/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/padova" typeof="deo:Reference">Padova</span>. </p><p class="paragraph" data-counter="4" id="p-4">Vorrei raccogliere, dunque come un incoraggiamento alla fiducia il risultato di questa significativa edizione della Fiera di <span about="https://w3id.org/moro/enoam/data/132107/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/padova" typeof="deo:Reference">Padova</span>. Emerge così la nostra comune volontà - volontà di Governo, volontà di popolo, volontà delle qualificate categorie che sono protagoniste della vita economica - di scrollarci di dosso, se ancora ci fosse, ogni residuo di sfiducia per credere insieme in una ormai vicina possibilità di ripresa e nella continuità del nostro sviluppo, anzi di un più armonico e stabile sviluppo economico e sociale. Sta veramente a ciascuno di noi fare qualche cosa, nel grande quadro ordinato che vogliamo disegnare dell'economia italiana, perché il ritmo della produzione si accentui, i consumi si accrescano, gli scambi fioriscano sia all'interno che all'estero secondo le leggi proprie di una economia aperta alla quale restiamo pienamente fedeli. Alla città e provincia di <span about="https://w3id.org/moro/enoam/data/132107/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/padova" typeof="deo:Reference">Padova</span> in particolare vorrei augurare che essa sappia cogliere tutte le occasioni che le si offrono per accrescere l'importanza della sua funzione, in una presenza attiva e determinante nella generale vita economica e sociale del Paese. </p><p class="paragraph" data-counter="5" id="p-5">Circa le discussioni che si sono avute sulla classificazione delle varie zone del Paese in ordine agli interventi dello Stato il problema appunto della classificazione non è teorico o di prestigio. Al fondo di questa discussione c'era la preoccupazione di collocare <span about="https://w3id.org/moro/enoam/data/132107/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/padova" typeof="deo:Reference">Padova</span>, come le altre città e province d'<span about="https://w3id.org/moro/enoam/data/132107/v1/mention-8" class="mention place" id="mention-8" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, nel loro giusto posto, perché ciascuna potesse equamente beneficiare del complesso delle iniziative rivolte ad equilibrare lo sviluppo del nostro Paese. In questa direzione si compie quello sforzo che ci ha portato, dopo lunghi studi e una meditazione attenta sulla realtà nazionale, ad elaborare il programma di sviluppo destinato a rendere giustizia alle zone, ai settori economici, alle categorie sociali. Ci siamo dunque domandati se in questo momento storico, caratterizzato da una diffusa esigenza di giustizia e dal rifiuto di condizioni e di ineguaglianza, non siano inammissibili la rinuncia e l'inerzia e non sia invece richiesto in modo inderogabile, come noi abbiamo sentito, appunto uno sforzo ordinato e concorde, per assicurare una più equa distribuzione del benessere e di tutti i lavori della cultura, dello spirito, del potere che ad esso si accompagnano. Il nostro sistema economico e sociale deve crescere armonicamente. Per questo non sapremo immaginarlo caratterizzato da una grande concentrazione di iniziative di eccezionale qualificazione che regga una restante mortificante realtà economica e sociale. </p><p class="paragraph" data-counter="6" id="p-6">Pur avendo naturalmente di mira una serie di investimenti pienamente adeguati a sviluppare la produzione e a sostenere la concorrenza, non crediamo si possa concentrare investimenti, perfezionati fino all'estremo limite, in un settore e in una zona dimenticando o trascurando altri settori e zone che hanno bisogno di crescere e svilupparsi e possono farlo attraverso una complessa iniziativa. Essa non è solo dello Stato. C'è indubbiamente l'iniziativa dello Stato che assume la responsabilità con il suo programma di descrivere la realtà quale essa è di indicare le risorse presumibilmente disponibili e la loro utilizzazione ottimale. Nell'ambito di questo quadro v'è naturalmente una pubblica iniziativa produttiva in vista di finalità di sviluppo senza pretesa di esclusività. C'è, inoltre, l'iniziativa rivolta all'uso organico e coordinato degli strumenti che lo Stato ha in mano e dei quali si avvale per il raggiungimento delle finalità che il piano indica, finalità che, del resto, non sono state fin qui contestate. </p><p class="paragraph" data-counter="7" id="p-7">Ma vi è poi tutto lo spazio adatto per la libera iniziativa, delineato per diritto e non frutto di concessione, perché essa è inserita nel quadro costituzionale come un diritto che si esercita in naturale armonia con finalità sociali. Prendendo le mosse da questa Fiera, dal coraggio e dalla fiducia che gli imprenditori hanno qui dimostrato, vorrei dire che il successo del piano è in notevole misura affidato allo spirito di intraprendenza degli operatori italiani. Vorrei perciò rivolgere loro un appello fiducioso e cordiale che parte dalla constatazione - fatta nel corso dell'oscuro anno e mezzo che è forse, così speriamo, dietro le nostre spalle - che l'operatore economico non si è perso d'animo e non si è fermato, ha affrontato con coraggio ingegnoso l'avversa congiuntura, ha sostituito tra l'altro le esportazioni al consumo interno quando esso fatalmente diminuiva; non si è arreso cioè alle difficoltà, certo non insensibile al profitto che pure è un dato ineliminabile della realtà economica, ma attento anche ad adempiere una importante funzione che è umana e sociale insieme, nella vita del Paese. L'operatore economico diventa oggi consapevole nel quadro del programma di obiettivi da raggiungere, d'interdipendenza ed implicazioni economiche della necessità di scegliere, avendo presente l'incidenza, della propria ed altrui iniziativa ed in vista delle finalità di interesse generale che il programma persegue. Ed anche ai lavoratori, come in altre occasioni così oggi, chiediamo collaborazione, la domandiamo con cordiale fiducia nella loro consapevolezza e nel loro senso di responsabilità. Chiediamo una collaborazione fondata sulla comprensione delle complesse realtà economiche e sociali del Paese e delle loro reciproche relazioni. Noi non abbiamo mai immaginato né immaginiamo strumenti coercitivi per armonizzare la vita economica. Per questo facciamo appello alla fiducia, al senso di responsabilità, all'autolimite degli operatori e dei lavoratori. Conosciamo e vogliamo sviluppare l'importanza determinante del mondo del lavoro nella vita del Paese. Quando chiediamo ai lavoratori di prendere una posizione responsabile, facciamo affidamento sulla loro intelligenza delle cose e sulla loro attenta valutazione degli interessi generali e duraturi delle categorie lavoratrici. E si deve loro il corrispettivo, doveroso e sacrosanto, della presenza dignitosa ed efficace dei lavoratori nella elaborazione delle direttive di politica economica programmatica, lavoratori che propongano le loro esigenze ma conoscano anche le esigenze generali del Paese dalle quali quelle loro proprie sono indissolubili. </p><p class="paragraph" data-counter="8" id="p-8">Chiediamo ai lavoratori dunque di aiutarci a realizzare questo piano di giustizia che vuole incrementare la produzione e la occupazione, perequare il reddito, offrire vantaggi alle categorie lavoratrici con l'incremento degli impieghi e dei consumi sociali e della sicurezza sociale. Quando parliamo della scuola - e qui approfitto della presenza del ministro Gui per dargli atto della straordinaria pazienza e passione con le quali ha lavorato in questi anni ed in questi mesi per la scuola italiana - quando parliamo dell'istruzione professionale, della ricerca scientifica, dell'adeguamento della cultura dei giovani, pensiamo ai lavoratori quali beneficiari di siffatta più vasta e profonda iniziativa dello Stato. Ecco, tra l'altro, un giusto corrispettivo del sacrificio che si chiede di alcune rivendicazioni settoriali apparentemente ricche di conseguenze positive, ma sostanzialmente distruttive di un sano sistema economico. Così un eccesso di pubblica spesa nel suo complesso (dallo Stato ai comuni agli enti pubblici) frustra le mete di giustizia che intendiamo realizzare nell'ambito del piano. Ma un corrispettivo è poi veramente essenziale. Vogliamo riconoscere ai lavoratori il loro pieno diritto di essere protagonisti della vita sociale e politica del Paese. Qualcuno ha ironizzato sulla dichiarata nostra finalità di rendere maggiormente partecipi i lavoratori della vita dello Stato, osservando che essi votano e votano da sempre. Ci domandano perciò: cosa volete ancora? Ebbene, in questa libera e articolata democrazia, noi crediamo che vi sia ancora spazio per rendere più concreto il potere dei lavoratori italiani e in genere di tutti i cittadini. Ma mi riferisco in particolare ai lavoratori perché essi qualche volta si sentono meno intensamente protagonisti della vita del Paese. Chiediamo dunque a tutti una ragionevole limitazione per realizzare la giustizia, ma vogliamo ad un tempo tutti partecipi e protagonisti della vita economica e sociale del Paese. </p><p class="paragraph" data-counter="9" id="p-9">Mancherei tuttavia al mio doveroso senso di responsabilità, se vi disegnassi un quadro completamente ottimista. Siamo in qualche modo fuori, ma non del tutto fuori, dalle difficoltà. Perciò non dobbiamo fare passi falsi. E perciò non vi dico: tutto sarà fatto in un giorno. Non possiamo prevedere tutto quello che sta per accadere legato come esso è a componenti complesse e ad una assunzione di responsabilità da parte di tutti. Il piano poi offre una visione globale e media nel quinquennio nell'ambito della quale muoversi, senza che sia agevole suddividere il dato complessivo in precise e ben definite annualità. Infine sia ben chiaro che per raggiungere tutte le finalità di progresso economico in misura pari alle attese della coscienza pubblica italiana, dovremo certamente andare al di là del quinquennio. Ecco perché il progresso psicologico e politico che si è avuto in questi anni in <span about="https://w3id.org/moro/enoam/data/132107/v1/mention-9" class="mention place" id="mention-9" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> e che sopravanza quello economico dovrà essere impiegato per far sì, in virtù della misura e della responsabilità di tutti, che le nostre conquiste siano solide e non effimere, quali sarebbero invece se prescindessimo dal quadro che vi ho esposto sin qui. lo sono solito fare discorsi seri e questo è un discorso serio. Esso vuol dire che abbiamo fiducia e speranza nell'avvenire, che ci proponiamo grandi ed inderogabili obiettivi di giustizia ma che non ci possiamo permettere sperperi né un ritmo di realizzazioni insostenibile dalla nostra economia. </p><p class="paragraph" data-counter="10" id="p-10">È un discorso che il popolo italiano può apprezzare - ed io sono convinto che lo apprezzerà - nella sua saggezza e nel suo profondo senso di responsabilità. Si deve fare certamente, senza ritardi, e esitazioni, tutto quello che può essere fatto, ma nulla di più di quello che è possibile. Vogliamo portare il Paese nelle primissime file in pacifica competizione con le altre nazioni del mondo. Prendendo lo spunto dalla «Giornata europea» che la Fiera di <span about="https://w3id.org/moro/enoam/data/132107/v1/mention-7" class="mention place" id="mention-7" property="dcterms:references" resource="https://w3id.org/moro/enoam/data/padova" typeof="deo:Reference">Padova</span> oggi celebra. La nostra appartenenza al <span about="https://w3id.org/moro/enoam/data/132107/v1/mention-11" class="mention organization" id="mention-11" property="dcterms:references" resource="https://w3id.org/moro/enoam/data/mercato-europeo-comune" typeof="deo:Reference">MEC</span><sup><a href="#curatornote-1" id="curatornote-ref-1">[1]</a></sup> ci offre possibilità e ci propone problemi. Anche per questo dobbiamo lavorare accanitamente, perché l'<span about="https://w3id.org/moro/enoam/data/132107/v1/mention-10" class="mention place" id="mention-10" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> non sia una zona depressa nel <span about="https://w3id.org/moro/enoam/data/132107/v1/mention-12" class="mention organization" id="mention-12" property="dcterms:references" resource="https://w3id.org/moro/enoam/data/mercato-europeo-comune" typeof="deo:Reference">Mercato Comune</span>. Possiamo e dobbiamo evitarlo, operando nei modi e nelle forme che la gara in atto tra le nazioni richiede. Bisogna sapere utilizzare bene le straordinarie prospettive che ci offre l'appartenenza a questa più vasta realtà. Il Paese senta ed operi con respiro europeo e mondiale. I nostri confini sono troppo angusti; tutti i confini sono troppo angusti in questo mondo che si ravvicina ogni giorno di più. È questa una meta ed insieme una condizione del nostro sviluppo. </p><p class="paragraph" data-counter="11" id="p-11">Confermo la nostra fede nell'<span about="https://w3id.org/moro/enoam/data/132107/v1/mention-13" class="mention place" id="mention-13" property="dcterms:references" resource="https://w3id.org/moro/enoam/data/europa" typeof="deo:Reference">Europa</span> economicamente unita e nonostante tutto, nell'<span about="https://w3id.org/moro/enoam/data/132107/v1/mention-14" class="mention place" id="mention-14" property="dcterms:references" resource="https://w3id.org/moro/enoam/data/europa" typeof="deo:Reference">Europa</span> politicamente unita anche se limitati ed incerti sono i passi che si compiono su questa strada che è peraltro una strada obbligata. Se avremo fede e chiarezza nelle nostre idee e contemporaneamente rispetto degli altri, della loro libertà, della loro capacità di comprendere non solo la nostra fede nell'<span about="https://w3id.org/moro/enoam/data/132107/v1/mention-15" class="mention place" id="mention-15" property="dcterms:references" resource="https://w3id.org/moro/enoam/data/europa" typeof="deo:Reference">Europa</span> ma le sue obiettive, direi, le sue storiche ragioni. Se avremo rispetto ed amicizia per quanti sono chiamati ad essere partecipi di questa grande impresa, credo che potremo andare ancora avanti. C'è una nostra apertura verso l'<span about="https://w3id.org/moro/enoam/data/132107/v1/mention-16" class="mention place" id="mention-16" property="dcterms:references" resource="https://w3id.org/moro/enoam/data/europa" typeof="deo:Reference">Europa</span> ed il mondo. Vogliamo la pace e vogliamo la sicurezza che la rende possibile. Nel culto per la patria, nel vincolo delle alleanze, muoviamo verso un Parlamento mondiale, un nuovo deciso potere delle <span about="https://w3id.org/moro/enoam/data/132107/v1/mention-17" class="mention organization" id="mention-17" property="dcterms:references" resource="https://w3id.org/moro/enoam/data/organizzazione-delle-nazioni-unite" typeof="deo:Reference">Nazioni Unite</span>. Nel nostro realismo, nella nostra adesione alle situazioni date, c'è una speranza che illumina il nostro cammino. Abbiamo oggi lungamente parlato di principi e d'ideali. La nostra fedeltà ad essi è al di là di ogni contestazione. E tra i fondamentali valori è la pace fondata sulla collaborazione internazionale. Ma ad essa si giunge sulla solida base della fermezza prudente, del rispetto della dignità nazionale, della fedeltà alle alleanze. Sono appunto principi ed ideali che accendono le nostre speranze. È dunque intatta la nostra fisionomia di popolo; possiamo amare la nostra Patria e insieme sentirei, in crescenti solidarietà e in sempre più vasti impegni, cittadini del mondo. </p><ol id="curatorNotes"><li about="https://w3id.org/moro/enoam/data/132107/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Mercato comune europeo. <a href="#curatornote-ref-1">↑</a></li></ol></body></html>