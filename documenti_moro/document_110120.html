<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.1.0.120" name="dcterms.relation"/><meta content="10.48678/unibo/aldomoro1.1.0.120" name="dcterms.identifier"/><meta content="Moro, Aldo, Amichevoli contatti fra lavoratori italiani e delle Nazioni Unite, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 1, Gli anni giovanili (1932-1946), a cura di Gaetano Crociata e Paolo Trionfini, edizione e nota storico-critica di Tiziano Torresi, Bologna, Università di Bologna, 2021. DOI: https://doi.org/10.48678/unibo/aldomoro1.1.0.120." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Gli anni giovanili (1932-1946), 2021" name="description"/><title>Amichevoli contatti fra lavoratori italiani e delle Nazioni Unite</title>
<div id="mentionMeta"><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/partito-politico" typeof="foaf:Organization"/><meta about="https://w3id.org/moro/enoam/data/partito-politico" content="Partito politico" property="rdfs:label"/><meta about="https://w3id.org/moro/enoam/data/partito-politico" property="owl:sameAs" resource="http://www.wikidata.org/entity/Q7278"/><meta about="https://w3id.org/moro/enoam/data/sindacato" typeof="foaf:Organization"/><meta about="https://w3id.org/moro/enoam/data/sindacato" content="Sindacato" property="rdfs:label"/><meta about="https://w3id.org/moro/enoam/data/sindacato" property="owl:sameAs" resource="http://www.wikidata.org/entity/Q178790"/></div>

<div id="footnoteMeta"><meta about="https://w3id.org/moro/enoam/data/tiziano-torresi" typeof="foaf:Person"/><meta about="https://w3id.org/moro/enoam/data/tiziano-torresi" content="Tiziano Torresi" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>Amichevoli contatti fra lavoratori italiani e delle Nazioni Unite</h1><p class="paragraph" data-counter="1" id="p-1">La recente visita in <span about="https://w3id.org/moro/enoam/data/110120/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> dei rappresentanti delle organizzazioni anglo-americane del lavoro è un avvenimento di notevole importanza dal punto di vista sociale e politico. Essa rappresenta la consacrazione d’una intesa internazionale, la quale si realizza nel nome dei comuni interessi e della naturale solidarietà dei lavoratori di diversi paesi del mondo. Chi abbia presente il processo faticoso attraverso il quale si vanno stabilendo i contatti tra le Nazioni Unite vincitrici e l’<span about="https://w3id.org/moro/enoam/data/110120/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> vinta, chi, da un punto di vista più generale, consideri con preoccupazione lo sforzo che costa la preparazione negli spiriti dell’auspicata comunità internazionale, potrà apprezzare nel suo giusto valore questo vincolo spontaneo che si è saldamente stabilito tra i nostri lavoratori e quelli anglo-americani e che preannunzia più ampie e durevoli intese tra le Nazioni.</p><p class="paragraph" data-counter="2" id="p-2">Perché la vera <span about="https://w3id.org/moro/enoam/data/110120/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> è quella che lavora. Ed è certo che se egoistici interessi contribuiscono a creare diffidenze, ostilità, esclusivismi gelosi, il lavoro, che riconduce la vita alle sue linee semplici ed essenziali e la nobilita con uno sforzo di conquista che è espressione di amore, non può che ridestare sentimenti di umanità e agevolare tutto quello che veramente conferisce al potenziamento di tutto quello che è umano.</p><p class="paragraph" data-counter="3" id="p-3">Nei lavoratori che le rappresentavano le Nazioni Unite<sup><a href="#curatornote-1" id="curatornote-ref-1">[1]</a></sup> e l’<span about="https://w3id.org/moro/enoam/data/110120/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> si sono dunque riconosciute con il loro vero volto e si sono incontrate. Per opera di questi che, nei diversi ambiti territoriali, hanno mostrato di apprezzare nei suoi profondi valori la vita, i ricordi della recente dolorosa vicenda della guerra sono facilmente caduti.</p><p class="paragraph" data-counter="4" id="p-4">Questo contatto cordiale dà veramente inizio a nuovi svolgimenti nei nostri rapporti politici e consacra l’amicizia di popoli non con freddi protocolli diplomatici ma con la spontanea simpatia di coloro che più hanno sofferto della guerra e più sono inclini a volere una pace con giustizia per tutti.</p><p class="paragraph" data-counter="5" id="p-5">È da notare in particolare l’affermazione dell’apoliticità dei <span about="https://w3id.org/moro/enoam/data/110120/v1/mention-14" class="mention organization" id="mention-14" property="dcterms:references" resource="https://w3id.org/moro/enoam/data/sindacato" typeof="deo:Reference">sindacati</span>. Questa affermazione è stata ribadita vivacemente dai rappresentanti anglo-americani e costituisce veramente il motivo dominante della loro visita. Apoliticità vuol dire indipendenza delle organizzazioni del lavoro dal governo e dai <span about="https://w3id.org/moro/enoam/data/110120/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/partito-politico" typeof="deo:Reference">partiti</span> come garanzia di compattezza dei <span about="https://w3id.org/moro/enoam/data/110120/v1/mention-15" class="mention organization" id="mention-15" property="dcterms:references" resource="https://w3id.org/moro/enoam/data/sindacato" typeof="deo:Reference">sindacati</span>, i quali debbono accogliere persone delle più diverse fedi politiche, e dell’univoco perseguimento dei fini di tutela delle classi lavoratrici. In effetti in <span about="https://w3id.org/moro/enoam/data/110120/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> si è compiuto in questi ultimi mesi, e superando ostacoli di eccezionale gravità, un generoso tentativo in questo senso. L’unità e l’indipendenza dei <span about="https://w3id.org/moro/enoam/data/110120/v1/mention-16" class="mention organization" id="mention-16" property="dcterms:references" resource="https://w3id.org/moro/enoam/data/sindacato" typeof="deo:Reference">sindacati</span> sul piano teorico non possono essere revocate in dubbio. Il fine di queste organizzazioni è la difesa solidale ed energica delle classi lavoratrici, la quale si compie nel modo più efficace mediante la creazione di unità compatte senza alcuna incrinatura derivante da divergenze di opinioni tra coloro che debbono essere uniti in vista del fine comune.</p><p class="paragraph" data-counter="6" id="p-6">Ciò è tanto più vero in quanto negli Stati moderni sui <span about="https://w3id.org/moro/enoam/data/110120/v1/mention-17" class="mention organization" id="mention-17" property="dcterms:references" resource="https://w3id.org/moro/enoam/data/sindacato" typeof="deo:Reference">sindacati</span> son venute man mano a ricadere funzioni di carattere pubblico, le quali di frequente implicano una rappresentanza d’un’intera categoria lavoratrice. Per i <span about="https://w3id.org/moro/enoam/data/110120/v1/mention-18" class="mention organization" id="mention-18" property="dcterms:references" resource="https://w3id.org/moro/enoam/data/sindacato" typeof="deo:Reference">sindacati</span> dunque, anche in vista dei compiti giuridici ad essi incombenti, l’unità e l’indipendenza sono davvero questione di vita.</p><p class="paragraph" data-counter="7" id="p-7">Ogni frattura diminuisce i poteri di difesa del mondo del lavoro.</p><p class="paragraph" data-counter="8" id="p-8">Su questi punti, dicevamo, tutti sembrano essere oggi d’accordo in <span about="https://w3id.org/moro/enoam/data/110120/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>. Noi pensiamo tuttavia che il raggiungimento d’una vera e fiduciosa unità sindacale e la realizzazione d’una effettiva indipendenza la quale riconduca le organizzazioni operaie a compiti puramente protettivi degli interessi di categoria costituiscano meta ancora molto lontana. Le ragioni sono facilmente intuibili. La convergenza dei compiti sindacali con quelli propri dei <span about="https://w3id.org/moro/enoam/data/110120/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/partito-politico" typeof="deo:Reference">partiti</span> c.d. proletari, i quali tendono agli stessi fini con strumenti politici, crea una infrangibile solidarietà d’interessi e comunanza di persona fra <span about="https://w3id.org/moro/enoam/data/110120/v1/mention-9" class="mention organization" id="mention-9" property="dcterms:references" resource="https://w3id.org/moro/enoam/data/partito-politico" typeof="deo:Reference">partiti</span> e <span about="https://w3id.org/moro/enoam/data/110120/v1/mention-19" class="mention organization" id="mention-19" property="dcterms:references" resource="https://w3id.org/moro/enoam/data/sindacato" typeof="deo:Reference">sindacati</span>. Ai quali ultimi assai difficilmente può essere chiesto, in un momento drammatico ed incerto quale quello in cui viviamo, di scindere la propria causa dalla causa dei <span about="https://w3id.org/moro/enoam/data/110120/v1/mention-10" class="mention organization" id="mention-10" property="dcterms:references" resource="https://w3id.org/moro/enoam/data/partito-politico" typeof="deo:Reference">partiti</span> che esistono per risolvere gli stessi problemi di cui i <span about="https://w3id.org/moro/enoam/data/110120/v1/mention-20" class="mention organization" id="mention-20" property="dcterms:references" resource="https://w3id.org/moro/enoam/data/sindacato" typeof="deo:Reference">sindacati</span> s’interessano.</p><p class="paragraph" data-counter="9" id="p-9">Così pure è assai difficile chiedere ai <span about="https://w3id.org/moro/enoam/data/110120/v1/mention-11" class="mention organization" id="mention-11" property="dcterms:references" resource="https://w3id.org/moro/enoam/data/partito-politico" typeof="deo:Reference">partiti</span> di massa di rinunziare agli agevoli ambienti di propaganda costituiti dai <span about="https://w3id.org/moro/enoam/data/110120/v1/mention-21" class="mention organization" id="mention-21" property="dcterms:references" resource="https://w3id.org/moro/enoam/data/sindacato" typeof="deo:Reference">sindacati</span>. Chi ne voglia la riprova, pensi che l’unità sindacale fu sancita in <span about="https://w3id.org/moro/enoam/data/110120/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> non dalle indipendenti Confederazioni del lavoro, ma da un misterioso ed autoritario accordo di <span about="https://w3id.org/moro/enoam/data/110120/v1/mention-12" class="mention organization" id="mention-12" property="dcterms:references" resource="https://w3id.org/moro/enoam/data/partito-politico" typeof="deo:Reference">partiti</span>, al quale i <span about="https://w3id.org/moro/enoam/data/110120/v1/mention-22" class="mention organization" id="mention-22" property="dcterms:references" resource="https://w3id.org/moro/enoam/data/sindacato" typeof="deo:Reference">sindacati</span> meridionali recalcitranti furono costretti in definitiva ad aderire.</p><p class="paragraph" data-counter="10" id="p-10">Noi non sappiamo ora, se e quanto possa durare questa unità teoricamente ineccepibile ma praticamente sovrapposta a diversi abiti mentali vigorosamente radicati. Né sappiamo se il sindacato unitario riuscirà ad educare i lavoratori divergenti per diverse fedi religiose e politiche o se invece queste crepe mineranno l’edificio. Questo ci dirà la storia del prossimo futuro, mostrando quale sia il livello dell’educazione politica del popolo italiano e l’onestà dei governi che saranno chiamati a reggerne le sorti. Vogliamo solo segnalare le delicate interferenze di politica estera in quanto la richiesta indipendenza dei <span about="https://w3id.org/moro/enoam/data/110120/v1/mention-23" class="mention organization" id="mention-23" property="dcterms:references" resource="https://w3id.org/moro/enoam/data/sindacato" typeof="deo:Reference">sindacati</span> da <span about="https://w3id.org/moro/enoam/data/110120/v1/mention-13" class="mention organization" id="mention-13" property="dcterms:references" resource="https://w3id.org/moro/enoam/data/partito-politico" typeof="deo:Reference">partiti</span> è condizione di sviluppi politici, i quali determineranno se la nuova storia d’Europa sarà orientata verso le ideologie tradizionali della civiltà occidentale o verso i nuovi principi che l’esperienza russa propone allettatrice a questa umanità disorientata.</p><p>Mr.</p><ol id="curatorNotes"><li about="https://w3id.org/moro/enoam/data/110120/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/tiziano-torresi" typeof="fabio:Comment"> Il termine qui utilizzato da Moro non si riferiva all’Organizzazione delle Nazioni Unite; esso era divenuto sinonimo di “Alleati” durante la guerra ed era la locuzione sotto la quale essi formalmente combattevano. <a href="#curatornote-ref-1">↑</a></li></ol></body></html>