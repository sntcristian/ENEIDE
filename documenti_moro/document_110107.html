<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.1.0.107" name="dcterms.relation"/><meta content="10.48678/unibo/aldomoro1.1.0.107" name="dcterms.identifier"/><meta content="Moro, Aldo, La nostra libertà, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 1, Gli anni giovanili (1932-1946), a cura di Gaetano Crociata e Paolo Trionfini, edizione e nota storico-critica di Tiziano Torresi, Bologna, Università di Bologna, 2021. DOI: https://doi.org/10.48678/unibo/aldomoro1.1.0.107." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Gli anni giovanili (1932-1946), 2021" name="description"/><title>La nostra libertà</title>
<div id="mentionMeta"><meta about="https://w3id.org/moro/enoam/data/gesu" typeof="foaf:Person"/><meta about="https://w3id.org/moro/enoam/data/gesu" content="Gesù Cristo" property="rdfs:label"/><meta about="https://w3id.org/moro/enoam/data/gesu" property="owl:sameAs" resource="http://www.wikidata.org/entity/Q302"/><meta about="https://w3id.org/moro/enoam/data/gesu" content="Gesu, Cristo" property="skos:prefLabel"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>La nostra libertà</h1><p class="paragraph" data-counter="1" id="p-1">È certamente spiacevole il sentire accusare il nostro cristiano ideale di vita, come troppe volte avviene per grossolanità, superficialità o malafede, di essere illiberale ed inumano ed il trovare, ricorrente, l’affermazione che, tra tutte quelle espresse dallo spirito umano, la più inumana e distruttiva sia l’idea cristiana, più inumana persino di quelle che han contribuito a travolgere il mondo nella terribile strage e pur si salvano ancora nel giudizio severo per quel tanto di materialistica immanenza, che le fa più adatte all’uomo e più pronte ed efficaci a servirne la vita.</p><p class="paragraph" data-counter="2" id="p-2">Tutto ciò ci addolora, non già perché pesi sulle nostre persone, ma perché offende la verità e ne ostacola, con incomprensione ingiustificata, l’opera feconda di bene in questo mondo che ha conosciuto ogni dolore.</p><p class="paragraph" data-counter="3" id="p-3">È questo, d’altra parte, un dolore operoso, che ci sollecita a professare in una vita sempre più alta, più vivace, più libera le nostre grandi idee di umanità e di pace, perché esse restino salde contro ogni attacco di vecchie e nuove incomprensioni.</p><p class="paragraph" data-counter="4" id="p-4">L’idea e la concreta esperienza della libertà non son nuove nella vita cristiana. Non ci furono donate da pensatori né da sperimentatori politici; non hanno solo qualche centinaio d’anni di storia. A noi ed al mondo donò <span about="https://w3id.org/moro/enoam/data/110107/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/gesu" typeof="deo:Reference">Cristo</span> stesso la libertà; non facile dono che possa riceversi passivamente e tenere senza fatica, ma richiesta essa stessa, di un altro atto di generosità, di un altro dono che la compia in tutta la ricchezza del suo contenuto e la faccia, in un esercizio senza soste, feconda di bene. Ci fu donata in forma di legge, che, senza gravare su noi come una cappa soffocante la vita, chiedeva di guardare più in alto, dove fosse possibile ritrovare il nostro io vero e profondo e sentire l’impegno di quella altezza non come mortificazione o smarrimento in orizzonti infiniti, ma come la sola via per la concentrazione in noi ed il nostro possesso. Ci fu proposta, la legge di libertà, non come liberazione da Dio, ma come liberazione in Dio. Avevamo trovato in quel punto la causa della umanità e potevamo disporci a servirla.</p><p class="paragraph" data-counter="5" id="p-5">Ed il Cristianesimo ha servito davvero questa causa per il corso dei secoli. Chi guarda agli strumenti usati per questo, troverà forse, con ironico sorriso, ch’essi non furono sempre liberali della più raffinata libertà democratica. Ma quegli non intende la storia, se la vuole tutto d’un colpo compiuta nell’intero suo processo, in possesso degli strumenti che il corso dei secoli appunto verrà rivelando ed offrendo, ed ancora troppe volte pericolosi ad usarsi all’inizio dell’esperienza nuova.</p><p class="paragraph" data-counter="6" id="p-6">Ma il Cristianesimo ha amato l’uomo ed ha voluto vederne svolgere, nella garanzia dell’ordine, piena e buona la vita, sempre. L’ha amato questo povero uomo tante volte disperato per la sua insaziabile sete d’infinito, per l’insufficienza della sua vita limitata e gli ha dischiuso per questo, come meta suprema, la esperienza della legge liberatrice e della comunione con il Dio trascendente, il Dio buono.</p><p class="paragraph" data-counter="7" id="p-7">Oh, noi sappiamo bene di non aver perduto nulla! Come sentiamo fluire in noi ricca e potente la vita nell’amore rinnovato sempre di tutte le cose buone!</p><p class="paragraph" data-counter="8" id="p-8">Nel nostro amore puro nulla ci è stato tolto; la rinunzia è il dono che ci fu fatto. Per quella via soltanto noi troviamo la libertà, libertà vera ed umana che respinge perennemente la tentazione del nulla e ritrova se stessa e si possiede e si esalta nella gioia.</p><p class="paragraph" data-counter="9" id="p-9">Il nostro cammino è dall’interno; altre libertà non possiamo capire, se questa prima e fondamentale non sia stata conquistata. Il Cristianesimo, che per duemila anni ha servito l’umanità, richiamando con forza e costanza incomparabili al vero ed al bene, indicando decisamente all’uomo le cose più grandi di lui e che egli ha da fare sue, si appresta ora ad operare per rendere affinati e pronti gli strumenti della libertà politica, perché anche per essi rifluisca più piena la vita.</p><p class="paragraph" data-counter="10" id="p-10">Ma, nell’atto stesso che ci indica il nuovo dovere, propone ancora la vecchia meta di sempre, perché il nuovo dovere non sia ingiustificato ed inutile. Perciò la nostra libertà resta saldamente ancorata a quella verità, con cui <span about="https://w3id.org/moro/enoam/data/110107/v1/mention-1" class="mention person" id="mention-1" property="dcterms:references" resource="https://w3id.org/moro/enoam/data/gesu" typeof="deo:Reference">Cristo</span> ci ha liberati.</p><p>Aldo Moro</p></body></html>