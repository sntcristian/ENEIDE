<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ wdt: http://www.wikidata.org/prop/direct/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.236" name="dcterms.relation"/><meta content="10.48678/unibo/aldomoro1.2.1.236" name="dcterms.identifier"/><meta content="Moro, Aldo, [Sui contributi per le università e per l’assistenza agli studenti], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.236." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>[Sui contributi per le università e per l’assistenza agli studenti]</title>
<div id="mentionMeta"><meta about="https://w3id.org/moro/enoam/data/epicarmo-corbino" typeof="foaf:Person"/><meta about="https://w3id.org/moro/enoam/data/epicarmo-corbino" content="Epicarmo Corbino" property="rdfs:label"/><meta about="https://w3id.org/moro/enoam/data/epicarmo-corbino" property="owl:sameAs" resource="http://www.wikidata.org/entity/Q3726831"/><meta about="https://w3id.org/moro/enoam/data/epicarmo-corbino" content="epicarmo-corbino" property="wdt:P1986"/><meta about="https://w3id.org/moro/enoam/data/epicarmo-corbino" content="Corbino, Epicarmo" property="skos:prefLabel"/></div>

<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>[Sui contributi per le università e per l’assistenza agli studenti]</h1><p class="paragraph" data-counter="1" id="p-1">L’emendamento<sup><a href="#curatornote-1" id="curatornote-ref-1">[1]</a></sup> è indirizzato a stabilire che una parte dei fondi destinati all’assistenza degli studenti debba essere impiegata anche per laureati particolarmente idonei alla ricerca scientifica. Io credo che, pur essendo giusto considerare le necessità degli studenti meritevoli i quali hanno bisogno dell’aiuto dello Stato per proseguire negli studi universitari, si debba forse, nell’interesse della collettività, oltre che dei singoli, considerare le necessità di quei giovani che, giunti alla laurea, si rivelano dotati in modo particolarissimo per la ricerca scientifica e che, per mancanza di mezzi adeguati, sono costretti ad abbandonare questa attività per darsi a quella professionale.</p><p class="paragraph" data-counter="2" id="p-2">Naturalmente, le necessità di questi giovani laureati sono superiori a quelle degli studenti universitari, in quanto si tratta di individui i quali hanno una certa età e sono forniti di una preparazione tale da potersi guadagnare da sé la vita, ma appunto con la rinuncia, dannosa per la collettività oltre che per loro stessi, alla ricerca scientifica.</p><p class="paragraph" data-counter="3" id="p-3">È universalmente deprecato che alcuni di questi giovani siano distolti dalla ricerca scientifica per necessità di vita, proprio negli anni che sarebbero più fecondi di risultati. Ora, mentre si prendono in considerazione i doveri della collettività nei confronti dei più meritevoli e bisognosi, si prenda anche in considerazione il caso dei laureati che si ritengono idonei alla ricerca scientifica. Naturalmente, si dovrà trattare di autentica capacità e non già di una generica idoneità a proseguire nella ricerca scientifica.</p><p class="paragraph" data-counter="4" id="p-4">Chiedo poi con il mio emendamento la soppressione delle parole «per vitto ed alloggio», in quanto esse mi sembrano troppo limitative per i laureati che non hanno soltanto la necessità di vitto ed alloggio. Comunque, il mio intento non è certo quello di diminuire l’aiuto agli studenti, ma di aumentare l’aiuto per i laureati: lasciamo pure, quindi, eventualmente questa espressione, ma aggiungiamone un’altra idonea per i laureati.</p><p class="paragraph" data-counter="5" id="p-5">Faccio<sup><a href="#curatornote-2" id="curatornote-ref-2">[2]</a></sup> presente che, comunque, la dizione della legge, quale risulterebbe dall’approvazione del mio emendamento, non sarebbe tale da fissare nessun rapporto di proporzione fra l’una forma di assistenza e l’altra, mentre la inclusione della espressione da me proposta basterebbe per dare la possibilità di assistere (diversamente non vi sarebbe) anche uno o due laureati particolarmente meritevoli, i quali non vogliano darsi a quelle attività pratiche redditizie di cui l’onorevole <span about="https://w3id.org/moro/enoam/data/121236/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/epicarmo-corbino" typeof="deo:Reference">Corbino</span><sup><a href="#curatornote-3" id="curatornote-ref-3">[3]</a></sup> ha parlato. </p><p class="paragraph" data-counter="6" id="p-6">Il punto è proprio questo. Io sono ben convinto che i laureati particolarmente idonei alla ricerca scientifica sono i primi a vincere concorsi e a sistemarsi molto bene; ma si tratta, appunto, di metterli in condizione di vivere, se vogliono rinunciare a questi lauti guadagni dedicandosi alla ricerca scientifica.</p><p class="paragraph" data-counter="7" id="p-7">Ora, che in una università dove sono assistiti 500 studenti, possano essere assistiti (in casi meritevoli di particolare considerazione) uno, due, tre laureati, anche con fondi forniti dai loro colleghi, in una solidarietà che a me pare piena di significato, non ritengo sia cosa cattiva. Insisto, quindi, nel mio emendamento.</p><p class="paragraph" data-counter="8" id="p-8">Il comma<sup><a href="#curatornote-4" id="curatornote-ref-4">[4]</a></sup> di cui propongo la soppressione è quello relativo al potere attribuito al consiglio di amministrazione della università di aumentare, in ragione del 50 per cento, l’ammontare delle tasse per gli studenti appartenenti a famiglie abbienti. </p><p class="paragraph" data-counter="9" id="p-9">Il mio emendamento non vuole costituire una ingiustificata protezione dei patrimoni più rilevanti. Io ritengo, infatti, che il compito di far pagare proporzionalmente di più a chi più ha nell’ambito della comunità nazionale sia proprio del ministro delle finanze, e che esso sia assolto con riferimento ad altra specie di tributi. Qui invece una differenziazione non è ammissibile, in quanto si considera un servizio che è prestato a tutti in modo eguale e che da tutti deve essere egualmente pagato. In applicazione del principio che si vuole introdurre nella nostra legislazione anche, poniamo, i viaggi in ferrovia dovrebbero essere pagati in modo diverso – e così pure i servizi postali – a seconda del reddito di coloro che ne fruiscono. Se quindi è giusto, come è indubbiamente, che chi più ha, più deve alla comunità, non è giusta invece la via che qui si vorrebbe seguire per la realizzazione di questo principio. </p><p class="paragraph" data-counter="10" id="p-10">Mi pare inoltre che tale progettato aumento del 50 per cento dell’importo delle tasse sia cosa assolutamente inattuabile. Per poterla realizzare, infatti, con vero rigore, bisognerebbe chiedere a tutti gli studenti una documentazione di carattere negativo, che cioè essi non appartengono a quella determinata categoria, che non si tratta cioè di famiglie le quali fruiscono di quel determinato reddito; il che evidentemente complicherebbe in modo assai grave l’andamento amministrativo delle università. Né si può ritenere che questo accertamento sia di carattere positivo, cioè che si richieda il pagamento solo a coloro che risultino all’amministrazione della università essere, in qualsiasi modo, possessori di redditi di quella certa entità. Ciò non potrebbe avvenire infatti nelle grandi sedi ma soltanto nelle piccole università, nelle quali peraltro assumerebbe un carattere ingiustamente vessatorio nei confronti di determinate persone, che si vedrebbero indicate come soggette allo speciale tributo per una valutazione preventiva, e forse inesatta, degli organi amministrativi delle università.</p><p class="paragraph" data-counter="11" id="p-11">In conclusione mi sembra che questa norma non abbia fondamento di autentica giustizia, nel complesso sistema mediante il quale si forniscono allo Stato i mezzi per assolvere ai suoi compiti; che non sia una disposizione veramente pratica e attuabile; e che possa, di più, assumere un inutile carattere vessatorio nei confronti di determinate categorie. Per queste ragioni mi sembra, in spirito di serenità e di giustizia, doversi sopprimere l’ultimo comma dell’articolo 7<sup><a href="#curatornote-5" id="curatornote-ref-5">[5]</a></sup>.</p><ol id="curatorNotes"><li about="https://w3id.org/moro/enoam/data/121236/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene presentando un emendamento che propone di sopprimere le parole: «per vitto e alloggio gratuiti», e dopo la parola: «meritevoli», aggiungere: «ed a laureati particolarmente idonei alla ricerca scientifica». <a href="#curatornote-ref-1">↑</a></li><li about="https://w3id.org/moro/enoam/data/121236/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene in risposta all’intervento dell’onorevole Epicarmo Corbino con richiesta a Moro di rinunciare al suo emendamento per non trovarsi nella condizione «di scegliere fra lo studente e il laureato». <a href="#curatornote-ref-2">↑</a></li><li about="https://w3id.org/moro/enoam/data/121236/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Epicarmo Corbino (1890-1984), economista, docente universitario, politico, deputato all’Assemblea costituente e nella I legislatura per il gruppo liberale. Si veda la voce del DBI, a firma Domenico Demarco, vol. 34, 1988. <a href="#curatornote-ref-3">↑</a></li><li about="https://w3id.org/moro/enoam/data/121236/v1/curatornote-4" id="curatornote-4" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Nel prosieguo della discussione Moro ha proposto la soppressione di un comma inteso ad aumentare del 50 per cento l’ammontare delle tasse per gli appartenenti a famiglie abbienti, non ritenendo applicabili in tal caso principi di giustizia tributaria. <a href="#curatornote-ref-4">↑</a></li><li about="https://w3id.org/moro/enoam/data/121236/v1/curatornote-5" id="curatornote-5" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Il testo dell’articolo 7 è il seguente: «L’ammontare delle sopradette tasse e sopratasse può essere aumentato del 50 per cento, con deliberazione del Consiglio di amministrazione, per gli studenti appartenenti a famiglia avente un reddito complessivo annuo superiore a lire 3.000,000, o a lire 4.000.000 se trattasi di famiglia numerosa con almeno sette figli a carico». <a href="#curatornote-ref-5">↑</a></li></ol></body></html>