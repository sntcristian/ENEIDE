<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.1.320" name="dcterms.relation"/><meta content="10.48678/unibo/aldomoro1.4.1.320" name="dcterms.identifier"/><meta content="Moro, Aldo, [Discorso a Bari in vista del congresso], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Al ministero degli Esteri e all’opposizione nel partito (giugno 1968 – maggio 1973), a cura di Guido Formigoni e Agostino Giovagnoli, edizione e nota storico-critica di Enrico Palumbo, Bologna, Università di Bologna, 2021. DOI: https://doi.org/10.48678/unibo/aldomoro1.4.1.320." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Al ministero degli Esteri e all’opposizione nel partito (giugno 1968 – maggio 1973), 2021" name="description"/><title>[Discorso aBariin vista del congresso]</title>
<div id="mentionMeta"><meta about="https://w3id.org/moro/enoam/data/bari" typeof="dcterms:Location"/><meta about="https://w3id.org/moro/enoam/data/bari" content="Bari" property="rdfs:label"/><meta about="https://w3id.org/moro/enoam/data/bari" property="owl:sameAs" resource="http://www.wikidata.org/entity/Q3519"/><meta about="https://w3id.org/moro/enoam/data/partito-socialista-italiano" typeof="foaf:Organization"/><meta about="https://w3id.org/moro/enoam/data/partito-socialista-italiano" content="Partito Socialista Italiano" property="rdfs:label"/><meta about="https://w3id.org/moro/enoam/data/partito-socialista-italiano" property="owl:sameAs" resource="http://www.wikidata.org/entity/Q590750"/><meta about="https://w3id.org/moro/enoam/data/europa" typeof="dcterms:Location"/><meta about="https://w3id.org/moro/enoam/data/europa" content="Europa" property="rdfs:label"/><meta about="https://w3id.org/moro/enoam/data/europa" property="owl:sameAs" resource="http://www.wikidata.org/entity/Q46"/><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/></div>

<div id="footnoteMeta"><meta about="https://w3id.org/moro/enoam/data/enrico-palumbo" typeof="foaf:Person"/><meta about="https://w3id.org/moro/enoam/data/enrico-palumbo" content="Enrico Palumbo" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>[Discorso a Bari in vista del congresso]</h1><p class="paragraph" data-counter="1" id="p-1">L’On. Aldo Moro, parlando a <span about="https://w3id.org/moro/enoam/data/141320/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/bari" typeof="deo:Reference">Bari</span>, ha osservato che non è suo proposito togliere, in linea di principio, alla <span about="https://w3id.org/moro/enoam/data/141320/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">D.C.</span> una giusta libertà di movimento. Essa però deve esercitare questo potere (che di per sé non costituisce soluzione di nessun problema) ragionevolmente, realisticamente, effettuando in un dato contesto storico le sue scelte strategiche.</p><p class="paragraph" data-counter="2" id="p-2">L’esperienza compiuta dalle elezioni anticipate<sup><a href="#curatornote-1" id="curatornote-ref-1">[1]</a></sup> in poi, e nella quale i nostri amici si sono impegnati con spirito di sacrificio, dimostra che il punto essenziale è sempre quello relativo al modo di costruire e far funzionare una coalizione di centro-sinistra. Il tempo può non essere trascorso invano, se è servito a tutti per prendere coscienza dei dati reali della situazione.</p><p class="paragraph" data-counter="3" id="p-3">I problemi restano aperti. È chiaro che un grande e solidale sforzo è richiesto alle forze politiche, se si vuole uscire dalla crisi. Ciò significa in prima linea identificare partiti idonei a formare una maggioranza consistente, democraticamente sicura, capace di soddisfare con senso di responsabilità e nell’ordine repubblicano le esigenze del popolo italiano. Ciò significa dignitoso collegamento con il <span about="https://w3id.org/moro/enoam/data/141320/v1/mention-3" class="mention organization" id="mention-3" property="dcterms:references" resource="https://w3id.org/moro/enoam/data/partito-socialista-italiano" typeof="deo:Reference">PSI</span> e con le forze democratiche laiche. La società italiana si sviluppa e cerca un nuovo assetto. Non mancano profonde inquietudini e pericolosi strappi. Ma la soluzione non è certo nella interruzione del dialogo democratico e nell’instaurazione di un regime che soffochi la libertà. Si tratta invece di ricostruire proprio nella libertà il nostro tessuto sociale e civile, di riprendere il nostro posto in <span about="https://w3id.org/moro/enoam/data/141320/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/europa" typeof="deo:Reference">Europa</span>, di guidare i giovani e le forze del lavoro, in modo che, assolvendo un compito insostituibile, siano determinanti nella vita del Paese. Ritorna d’attualità, e conviene sottolinearlo, il carattere popolare, democratico ed antifascista della <span about="https://w3id.org/moro/enoam/data/141320/v1/mention-5" class="mention organization" id="mention-5" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>. L’incontro con altri partiti deve significare uno sviluppo perfettamente coerente con la natura e la funzione della <span about="https://w3id.org/moro/enoam/data/141320/v1/mention-6" class="mention organization" id="mention-6" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>. Contro l’evoluzione come contro la dispersione ed il disordine il rimedio è in noi. Dobbiamo mostrare, come nel quarto di secolo che sta ormai alle nostre spalle, che l’iniziativa è nelle nostre mani, che noi siamo punto essenziale di riferimento, che la garanzia così offerta costituisce in Italia l’unico modo per incanalare e condurre a sbocchi positivi il grande movimento sociale del nostro tempo.</p><p class="paragraph" data-counter="4" id="p-4">Non è vero che siamo insensibili ai problemi di contenuto. Ne riconosciamo tutta l’importanza. Crediamo di avere dato in proposito delle indicazioni che gli osservatori attenti hanno colto ed i disattenti trascurato. Siamo pronti ad andare in profondità al momento giusto.</p><p class="paragraph" data-counter="5" id="p-5">Si domanda non tanto quello che auspichiamo, ma quello che potrà accadere in occasione del Congresso. Io non saprei fare previsioni, ma posso dire che ho fiducia nel realismo, nella saggezza, nello spirito unitario della <span about="https://w3id.org/moro/enoam/data/141320/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>.</p><p class="paragraph" data-counter="6" id="p-6">Chi ci vede in frantumi, non ci conosce ancora bene. Per quanto riguarda il mio piccolo gruppo, ha proseguito l’On. Moro, posso dire che siamo consapevoli di non essere essenziali, ma di poter essere utili. Non temiamo, e l’abbiamo dimostrato, la solitudine, ma non abbiamo la vocazione dell’isolamento. È chiaro che il <span about="https://w3id.org/moro/enoam/data/141320/v1/mention-9" class="mention organization" id="mention-9" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Partito</span> deve fare qualche cosa di nuovo, deve prendere l’iniziativa se vuole riavere per oggi e per domani il dominio della situazione. E qualche cosa di nuovo non è immaginabile in termini quantitativi, ma qualitativi. Per questo abbiamo fatto richiamo a tempi che non sono poi tanto lontani e nei quali la <span about="https://w3id.org/moro/enoam/data/141320/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> ebbe slancio e coraggio.</p><p class="paragraph" data-counter="7" id="p-7">Se vi sarà una piattaforma politica appropriata, che non possiamo pensare di disegnare noi soli, e se il nostro apporto sarà gradito, noi – ha concluso l’On. Aldo Moro – faremo ancora una volta il nostro dovere.</p><ol id="curatorNotes"><li about="https://w3id.org/moro/enoam/data/141320/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Il riferimento è alle elezioni del 7-8 maggio 1972. <a href="#curatornote-ref-1">↑</a></li></ol></body></html>