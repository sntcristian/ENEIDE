<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.1.037" name="dcterms.relation"/><meta content="10.48678/unibo/aldomoro1.4.1.037" name="dcterms.identifier"/><meta content="Moro, Aldo, Dalla Francia con timore, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Al ministero degli Esteri e all’opposizione nel partito (giugno 1968 – maggio 1973), a cura di Guido Formigoni e Agostino Giovagnoli, edizione e nota storico-critica di Enrico Palumbo, Bologna, Università di Bologna, 2021. DOI: https://doi.org/10.48678/unibo/aldomoro1.4.1.037." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Al ministero degli Esteri e all’opposizione nel partito (giugno 1968 – maggio 1973), 2021" name="description"/><title>Dalla Francia con timore</title>
<div id="mentionMeta"><meta about="https://w3id.org/moro/enoam/data/ludwig-erhard" typeof="foaf:Person"/><meta about="https://w3id.org/moro/enoam/data/ludwig-erhard" content="Ludwig Erhard" property="rdfs:label"/><meta about="https://w3id.org/moro/enoam/data/ludwig-erhard" property="owl:sameAs" resource="http://www.wikidata.org/entity/Q2496"/><meta about="https://w3id.org/moro/enoam/data/ludwig-erhard" content="Erhard, Ludwig" property="skos:prefLabel"/><meta about="https://w3id.org/moro/enoam/data/georges-pompidou" typeof="foaf:Person"/><meta about="https://w3id.org/moro/enoam/data/georges-pompidou" content="Georges Pompidou" property="rdfs:label"/><meta about="https://w3id.org/moro/enoam/data/georges-pompidou" property="owl:sameAs" resource="http://www.wikidata.org/entity/Q2185"/><meta about="https://w3id.org/moro/enoam/data/georges-pompidou" content="Pompidou, Georges" property="skos:prefLabel"/><meta about="https://w3id.org/moro/enoam/data/alain-poher" typeof="foaf:Person"/><meta about="https://w3id.org/moro/enoam/data/alain-poher" content="Alain Poher" property="rdfs:label"/><meta about="https://w3id.org/moro/enoam/data/alain-poher" property="owl:sameAs" resource="http://www.wikidata.org/entity/Q12950"/><meta about="https://w3id.org/moro/enoam/data/alain-poher" content="Poher, Alain" property="skos:prefLabel"/><meta about="https://w3id.org/moro/enoam/data/quarta-repubblica-francese" typeof="foaf:Organization"/><meta about="https://w3id.org/moro/enoam/data/quarta-repubblica-francese" content="Quarta Repubblica Francese" property="rdfs:label"/><meta about="https://w3id.org/moro/enoam/data/quarta-repubblica-francese" property="owl:sameAs" resource="http://www.wikidata.org/entity/Q69829"/><meta about="https://w3id.org/moro/enoam/data/terza-repubblica-francese" typeof="foaf:Organization"/><meta about="https://w3id.org/moro/enoam/data/terza-repubblica-francese" content="Terza Repubblica Francese" property="rdfs:label"/><meta about="https://w3id.org/moro/enoam/data/terza-repubblica-francese" property="owl:sameAs" resource="http://www.wikidata.org/entity/Q70802"/><meta about="https://w3id.org/moro/enoam/data/repubblica-di-weimar" typeof="foaf:Organization"/><meta about="https://w3id.org/moro/enoam/data/repubblica-di-weimar" content="Repubblica di Weimar" property="rdfs:label"/><meta about="https://w3id.org/moro/enoam/data/repubblica-di-weimar" property="owl:sameAs" resource="http://www.wikidata.org/entity/Q41304"/><meta about="https://w3id.org/moro/enoam/data/charles-de-gaulle" typeof="foaf:Person"/><meta about="https://w3id.org/moro/enoam/data/charles-de-gaulle" content="Charles De Gaulle" property="rdfs:label"/><meta about="https://w3id.org/moro/enoam/data/charles-de-gaulle" property="owl:sameAs" resource="http://www.wikidata.org/entity/Q2042"/><meta about="https://w3id.org/moro/enoam/data/charles-de-gaulle" content="De Gaulle, Charles" property="skos:prefLabel"/></div>

<div id="footnoteMeta"><meta about="https://w3id.org/moro/enoam/data/enrico-palumbo" typeof="foaf:Person"/><meta about="https://w3id.org/moro/enoam/data/enrico-palumbo" content="Enrico Palumbo" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>Dalla Francia con timore</h1><p class="paragraph" data-counter="1" id="p-1">È sperabile che qualcuno abbia orecchi ben aperti per accogliere la lezione di politica costituzionale impartita dagli avvenimenti francesi di queste settimane.</p><p class="paragraph" data-counter="2" id="p-2">Infatti non sono pochi tra noi (a leggere almeno certi articoli apparsi anche in occasione del referendum gollista fallito<sup><a href="#curatornote-1" id="curatornote-ref-1">[1]</a></sup>) gli esaltatori della Costituzione francese 1958-1962<sup><a href="#curatornote-2" id="curatornote-ref-2">[2]</a></sup>, e i detrattori, oltre il debito, delle opache istituzioni che ci governano. Ebbene, la delusione che essi stanno avendo in questi giorni ci ricorda un poco lo stupore che colpì gli amanti della “sfiducia costruttiva”<sup><a href="#curatornote-3" id="curatornote-ref-3">[3]</a></sup> quando il cancelliere <span about="https://w3id.org/moro/enoam/data/141037/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/ludwig-erhard" typeof="deo:Reference">Erhard</span><sup><a href="#curatornote-4" id="curatornote-ref-4">[4]</a></sup> cadde né più né meno come un qualsiasi Presidente del Consiglio italiano o francese (stile <span about="https://w3id.org/moro/enoam/data/141037/v1/mention-9" class="mention organization" id="mention-9" property="dcterms:references" resource="https://w3id.org/moro/enoam/data/terza-repubblica-francese" typeof="deo:Reference">terza</span> e <span about="https://w3id.org/moro/enoam/data/141037/v1/mention-10" class="mention organization" id="mention-10" property="dcterms:references" resource="https://w3id.org/moro/enoam/data/quarta-repubblica-francese" typeof="deo:Reference">quarta repubblica</span>).</p><p class="paragraph" data-counter="3" id="p-3">La verità è che l’ermafroditismo del sistema francese salta ormai agli occhi di tutti: questo regime mezzo presidenziale mezzo parlamentare rischia di rendere interminabile una situazione transitoria misurata dai testi costituzionali in poche settimane.</p><p class="paragraph" data-counter="4" id="p-4">Da destra e da sinistra tutti vogliono l’“armonizzazione” tra il Presidente eletto dal popolo e l’assemblea nazionale egualmente figlia del suffragio popolare, armonizzazione richiesta, del resto, dalla necessità che il governo del Presidente riscuota, per sopravvivere, la fiducia o almeno la “non opposizione” della maggioranza parlamentare. Ma questa esigenza rischia di provocare una serie indefinita di scioglimenti dell’Assemblea quando è eletto un nuovo Presidente non “armonizzato” con essa, e di dimissioni del Presidente quando le elezioni legislative facciano arrivare a Palazzo Borbone<sup><a href="#curatornote-5" id="curatornote-ref-5">[5]</a></sup> una maggioranza ostile al Capo dello Stato.</p><p class="paragraph" data-counter="5" id="p-5">Certo l’elezione di <span about="https://w3id.org/moro/enoam/data/141037/v1/mention-2" class="mention person" id="mention-2" property="dcterms:references" resource="https://w3id.org/moro/enoam/data/georges-pompidou" typeof="deo:Reference">Pompidou</span><sup><a href="#curatornote-6" id="curatornote-ref-6">[6]</a></sup> rinvierebbe di qualche anno la scelta istituzionale che si impone, ma è difficile pensare che essa possa essere elusa, soprattutto quando il candidato di origine gollista è costretto, per ottenere voti, a propagandare una politica totalmente imprecisa, e dunque diversa da quella che praticherebbe una volta giunto al potere.</p><p class="paragraph" data-counter="6" id="p-6">Ad ogni modo, anche a voler ammettere che l’elezione di <span about="https://w3id.org/moro/enoam/data/141037/v1/mention-6" class="mention person" id="mention-6" property="dcterms:references" resource="https://w3id.org/moro/enoam/data/alain-poher" typeof="deo:Reference">Poher</span><sup><a href="#curatornote-7" id="curatornote-ref-7">[7]</a></sup> o quella di <span about="https://w3id.org/moro/enoam/data/141037/v1/mention-3" class="mention person" id="mention-3" property="dcterms:references" resource="https://w3id.org/moro/enoam/data/georges-pompidou" typeof="deo:Reference">Pompidou</span> comportino da parte degli elettori la scelta di una forma di governo (presidenzialismo attenuato con ritorno ai costumi della <span about="https://w3id.org/moro/enoam/data/141037/v1/mention-8" class="mention organization" id="mention-8" property="dcterms:references" resource="https://w3id.org/moro/enoam/data/quarta-repubblica-francese" typeof="deo:Reference">IV repubblica</span> la prima, presidenzialismo efficiente fornito di mezzi parlamentari adeguati la seconda), appare gravissimo che non già la Costituzione, ma il corpo elettorale abbia il compito di definire, con effetti sempre dubbi, la scelta della forma di governo.</p><p class="paragraph" data-counter="7" id="p-7">Quanto ciò giovi alla certezza del diritto e della stessa vita politica ognuno può vedere.</p><p class="paragraph" data-counter="8" id="p-8">Senza dubbio, non si deve sottovalutare il progresso che, sul piano della conseguenzialità e coerenza democratica, rappresenta l’elezione a suffragio diretto del titolare del potere esecutivo. Ma arrivati a questo punto bisogna decidersi per un sistema di tipo presidenziale statunitense, privando il Presidente del potere di scioglimento delle Camere e queste ultime della facoltà di rovesciare il governo: altrimenti si corre il rischio di arrivare al marasma della <span about="https://w3id.org/moro/enoam/data/141037/v1/mention-11" class="mention organization" id="mention-11" property="dcterms:references" resource="https://w3id.org/moro/enoam/data/repubblica-di-weimar" typeof="deo:Reference">repubblica di Weimar</span><sup><a href="#curatornote-8" id="curatornote-ref-8">[8]</a></sup>.</p><p class="paragraph" data-counter="9" id="p-9">Vogliamo dire che le forme di governo hanno una loro logica, e non è possibile contaminarle arbitrariamente. L’elezione del Capo dello Stato a suffragio universale ed in generale il suo rafforzamento possono diventare un ulteriore elemento di disordine, se si pretende di lasciare in piedi il resto del sistema.</p><p class="paragraph" data-counter="10" id="p-10">Perciò è utile per tutti, anche per gli italiani, riflettere sulla conclusione che è lecito trarre dagli eventi francesi: o si ha la possibilità di “saltare” ad un sistema presidenziale vero, di tipo nord-americano (e forse <span about="https://w3id.org/moro/enoam/data/141037/v1/mention-12" class="mention person" id="mention-12" property="dcterms:references" resource="https://w3id.org/moro/enoam/data/charles-de-gaulle" typeof="deo:Reference">De Gaulle</span><sup><a href="#curatornote-9" id="curatornote-ref-9">[9]</a></sup> ha perduto l’occasione), o si punta sui risultati delle evoluzioni politiche nel quadro della forma di governo esistente, migliorata e riformata per quel tanto che si può pretendere da partiti e coalizioni di partiti che dovrebbero innanzitutto migliorare e riformare se stessi.</p><ol id="curatorNotes"><li about="https://w3id.org/moro/enoam/data/141037/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Il 28 aprile 1969 De Gaulle si presentò dimissionario da presidente della Repubblica francese, dopo la sconfitta al referendum del giorno prima sulla riforma del Senato e sull’istituzione delle regioni, consultazione che di fatto si era trasformata in un plebiscito sull’ex generale e sul suo destino politico. <a href="#curatornote-ref-1">↑</a></li><li about="https://w3id.org/moro/enoam/data/141037/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Il riferimento è alla costituzione voluta da De Gaulle e approvata nel 1958, poi emendata nel 1962 con l’introduzione del suffragio universale per eleggere il presidente della Repubblica. <a href="#curatornote-ref-2">↑</a></li><li about="https://w3id.org/moro/enoam/data/141037/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> La “sfiducia costruttiva” è l’istituto previsto dalla costituzione tedesca che vincola la sfiducia verso un governo in carica alla contestuale fiducia nei confronti di un nuovo esecutivo. <a href="#curatornote-ref-3">↑</a></li><li about="https://w3id.org/moro/enoam/data/141037/v1/curatornote-4" id="curatornote-4" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Ludwig Erhard (1897-1977), economista ed esponente politico della Cdu, fu cancelliere dal 1963 al 1966, quando venne sfiduciato per essere sostituito da Kurt Georg Kiesinger (1904-1988). <a href="#curatornote-ref-4">↑</a></li><li about="https://w3id.org/moro/enoam/data/141037/v1/curatornote-5" id="curatornote-5" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Il Palais Bourbon è la sede dell’Assemblea nazionale francese. <a href="#curatornote-ref-5">↑</a></li><li about="https://w3id.org/moro/enoam/data/141037/v1/curatornote-6" id="curatornote-6" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Georges Pompidou (1911-1974), esponente politico dell’Udr, già primo ministro dal 1962 al 1968, dopo le dimissioni di De Gaulle si candidò alla sua successione. <a href="#curatornote-ref-6">↑</a></li><li about="https://w3id.org/moro/enoam/data/141037/v1/curatornote-7" id="curatornote-7" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Alain Poher (1909-1996), esponente politico del Mrp, presidente del Senato e già presidente del Parlamento europeo, dopo le dimissioni di De Gaulle fu presidente della Repubblica ad interim, carica per la quale si candidò alle elezioni di giugno, sfidando Pompidou. <a href="#curatornote-ref-7">↑</a></li><li about="https://w3id.org/moro/enoam/data/141037/v1/curatornote-8" id="curatornote-8" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Il riferimento è alla Repubblica di Weimar (1919-1933), la cui fragilità, che l’avrebbe portata a cadere sotto i colpi della crisi economica e dell’ascesa del nazismo, viene spesso considerata paradigma. <a href="#curatornote-ref-8">↑</a></li><li about="https://w3id.org/moro/enoam/data/141037/v1/curatornote-9" id="curatornote-9" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Charles De Gaulle (1890-1970), generale e politico francese, fu presidente della Francia dal 1959 al 1969. <a href="#curatornote-ref-9">↑</a></li></ol></body></html>