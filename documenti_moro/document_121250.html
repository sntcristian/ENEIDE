<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ wdt: http://www.wikidata.org/prop/direct/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.250" name="dcterms.relation"/><meta content="10.48678/unibo/aldomoro1.2.1.250" name="dcterms.identifier"/><meta content="Moro, Aldo, [Sulla riduzione delle tariffe ferroviarie per gli impiegati pubblici], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.250." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>[Sulla riduzione delle tariffe ferroviarie per gli impiegati pubblici]</title>
<div id="mentionMeta"><meta about="https://w3id.org/moro/enoam/data/piero-malvestiti" typeof="foaf:Person"/><meta about="https://w3id.org/moro/enoam/data/piero-malvestiti" content="Piero Malvestiti" property="rdfs:label"/><meta about="https://w3id.org/moro/enoam/data/piero-malvestiti" property="owl:sameAs" resource="http://www.wikidata.org/entity/Q1370804"/><meta about="https://w3id.org/moro/enoam/data/piero-malvestiti" content="pietro-malvestiti" property="wdt:P1986"/><meta about="https://w3id.org/moro/enoam/data/piero-malvestiti" content="Malvestiti, Piero" property="skos:prefLabel"/></div>

<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>[Sulla riduzione delle tariffe ferroviarie per gli impiegati pubblici]</h1><p class="paragraph" data-counter="1" id="p-1">Nel mio ordine del giorno<sup><a href="#curatornote-1" id="curatornote-ref-1">[1]</a></sup> si chiede venga mantenuta inalterata la misura dello sconto delle tariffe ferroviarie previsto dall’attuale ordinamento per gli impiegati dello Stato. </p><p class="paragraph" data-counter="2" id="p-2">La storia del mio intervento è questa: io avevo letto nei giornali che in occasione del progettato ritocco delle tariffe ferroviarie si era pensato di diminuire la misura dello sconto per varie categorie, e in particolare per gli impiegati dello Stato, dal 50 al 40 per cento. Volli allora rivolgere al <span about="https://w3id.org/moro/enoam/data/121250/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/piero-malvestiti" typeof="deo:Reference">ministro competente</span><sup><a href="#curatornote-2" id="curatornote-ref-2">[2]</a></sup> un’interrogazione; ad essa è stato risposto in data 22 ottobre, confermando in modo autorevole l’intenzione del Ministero dei trasporti di procedere alla diminuzione delle tariffe ridotte, e in particolare per gli impiegati dello Stato, nel senso che ho precedentemente indicato. Mi è sembrato in conseguenza opportuno portare la questione dinanzi alla Camera. Mi pare infatti che un provvedimento di questo genere sia sconsigliabile ed inopportuno da vari punti di vista. </p><p class="paragraph" data-counter="3" id="p-3">Io non voglio adesso trattare il problema generale delle tariffe ferroviarie (non ne avrei la competenza e non sarebbe questa la sede idonea), e non prendo perciò posizione sul problema del se e in quale misura l’eventuale disavanzo delle ferrovie dello Stato debba essere sopportato dalla collettività intera, in considerazione del fatto che si tratta di un servizio sociale che può anche non essere del tutto economicamente redditizio. Ma, a prescindere da ciò, mi pare che la diminuzione degli sconti di tariffe progettata per le varie categorie, e in particolare per gli impiegati statali, sia inopportuna: inopportuna in generale e inopportuna specialmente nel particolare momento politico. Certamente anche gli impiegati statali, essendo in progetto un ritocco in aumento delle tariffe ferroviarie, dovranno in avvenire affrontare una maggiore spesa per i loro viaggi, e la stessa misura attuale della riduzione comporterà in concreto, in avvenire, un meno sensibile vantaggio per essi. Ma mi parrebbe molto grave che sull’impiegato dovesse ricadere non soltanto l’onere maggiore delle tariffe aumentate, ma anche l’onere derivante dalla riduzione del beneficio di cui fruiva fino a questo momento. È notorio del resto che siffatto beneficio corrisponde a una sorta di compensazione nei confronti dell’impiegato dello Stato, il quale non ha talune possibilità, talune libertà che hanno gli altri cittadini, e ha anzi particolari doveri di fedeltà e di lealtà e particolari impegni nei confronti dello Stato.</p><p class="paragraph" data-counter="4" id="p-4">Non è giusto, mi pare, tendere al riassesto del bilancio delle ferrovie dello Stato diminuendo gli aspetti favorevoli della posizione degli impiegati dello Stato, mentre si continua a chiedere agli impiegati di fare sacrifici e rinunce nell’interesse della collettività e in relazione al loro particolare stato giuridico. Ebbene, che almeno i vantaggi che a questo stato giuridico sono collegati siano mantenuti integri dal Governo e siano mantenuti integri specialmente in questo momento!</p><p class="paragraph" data-counter="5" id="p-5">Voglio sperare che il ministro dei trasporti si renda conto nella sua sensibilità del significato negativo che avrebbe l’annunzio in questo momento della progettata diminuzione dei benefici in materia ferroviaria spettanti agli impiegati, nel mentre agli impiegati stessi, per forza di cose, non si possano concedere quei ritocchi in aumento delle retribuzioni che pure sarebbero giustificati dall’aumentato costo della vita. </p><p class="paragraph" data-counter="6" id="p-6">Quindi, anche una ragione contingente, mi pare, concorre a far considerare inaccettabile il manifesto proposito del Ministero dei trasporti. Ma vi è altresì una ragione formale, oltre queste di giustizia sociale, che mi pare militi in favore della mia richiesta. Infatti, nell’atto in cui ritocchiamo non soltanto le tariffe ma la misura degli sconti concessi a determinate categorie, non ci muoviamo evidentemente più nell’ambito del sistema, ma modifichiamo il sistema delle tariffe ferroviarie in quelli che sono i suoi pilastri giuridici. Cioè a dire non abbiamo soltanto un ritocco generico delle tariffe, ma mutiamo implicitamente una posizione giuridica, ch’è il frutto di una complessa valutazione politica che ha condotto a quel riconoscimento. </p><p class="paragraph" data-counter="7" id="p-7">Evidentemente, quando incidiamo, con la diminuzione delle riduzioni, sulla categoria dei militari e impiegati e su altre categorie (io mi occupo in modo particolare della categoria degli impiegati), noi giochiamo sì nell’ambito del sistema tariffario, ma mutiamo talune strutture che sono proprie dell’ordinamento giuridico che regola l’amministrazione delle ferrovie dello Stato. </p><p class="paragraph" data-counter="8" id="p-8">Si tratta di concessioni tradizionali ricollegate a determinate posizioni sociali e giuridiche; si tratta di concessioni le quali non sono corrispettive di una situazione contingente, bensì di una situazione consolidata nel tempo. Quindi il mutarle non potrebbe essere, a parer mio, atto del Governo. È vero che il Governo ha, in materia di tariffe ferroviarie, una delega da parte del Parlamento, ma non so, dal punto di vista formale, se questa delega possa coprire non soltanto il giuoco strettamente economico delle tariffe, ma anche il fondamento giuridico di esso, con riguardo alle posizioni dei soggetti del rapporto ferroviario.</p><p class="paragraph" data-counter="9" id="p-9">Comunque, se anche formalmente si può ritenere – non ho potuto approfondire del tutto questo punto – che la legge di delega copra il Governo anche sotto questo profilo, mi sembra veramente inammissibile che il Governo da solo, senza sentire la Camera, prenda un provvedimento di questo genere, che comporta conseguenze di carattere economico, sociale e politico veramente rilevanti. Non mi sembra che si possa sottrarre alla Camera la competenza di definire se, dal punto di vista politico e sociale, è opportuno che determinate categorie, finora beneficiate tradizionalmente e lungamente in una certa misura, debbano invece essere private in parte di questi benefici.</p><p class="paragraph" data-counter="10" id="p-10">Dico «in parte», per il momento, ma evidentemente, avviandosi così a rosicchiare i benefici che spettano alle note categorie nell’ambito delle tariffe ferroviarie, potremmo domani arrivare non più ad una riduzione del 40 per cento, ma al 30, al 20 o al 10 per cento. Mi pare, perciò, che si tratti di una questione che riguarda non soltanto il presente, ma anche l’avvenire. Per questi motivi di carattere sostanziale e di carattere formale, ritengo opportuno chiedere che la Camera si pronunci su questo problema. Si tratta di una questione importante, di una questione grave, che può avere larghi riflessi in un ambiente sociale, qual è quello degli impiegati dello Stato, che versa in una situazione di particolare disagio; disagio che noi dovremmo aver presente e cercare, nell’ambito delle nostre possibilità, di lenire e di eliminare.</p><ol id="curatorNotes"><li about="https://w3id.org/moro/enoam/data/121250/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene presentando il seguente ordine del giorno: «La Camera, ritenendo opportuno che alla categoria dei pubblici impiegati sia conservata la concessione speciale C nell’attuale misura, in considerazione sia delle disagiate condizioni della categoria specie nell’attuale momento, sia del sacrificio che i progettati ritocchi delle tariffe ferroviarie richiedono ad essi come agli altri utenti, invita il Governo a mantenere inalterata la misura di riduzione delle tariffe ferroviarie secondo la concessione speciale C». <a href="#curatornote-ref-1">↑</a></li><li about="https://w3id.org/moro/enoam/data/121250/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Il riferimento è al ministro dei Trasporti Piero Malvestiti (1899-1964), politico, deputato all’Assemblea costituente e nella I legislatura per il gruppo democratico cristiano, già sottosegretario alle Finanze nel IV governo De Gasperi e al Tesoro nel V e nel VI governo De Gasperi. Si veda la voce del DBI, a firma Matteo Truffelli, vol. 68, 2007. <a href="#curatornote-ref-2">↑</a></li></ol></body></html>