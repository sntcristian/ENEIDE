<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.1.0.176" name="dcterms.relation"/><meta content="10.48678/unibo/aldomoro1.1.0.176" name="dcterms.identifier"/><meta content="Moro, Aldo, Osservatorio 4, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 1, Gli anni giovanili (1932-1946), a cura di Gaetano Crociata e Paolo Trionfini, edizione e nota storico-critica di Tiziano Torresi, Bologna, Università di Bologna, 2021. DOI: https://doi.org/10.48678/unibo/aldomoro1.1.0.176." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Gli anni giovanili (1932-1946), 2021" name="description"/><title>Osservatorio 4</title>
<div id="mentionMeta"><meta about="https://w3id.org/moro/enoam/data/italia-settentrionale" typeof="dcterms:Location"/><meta about="https://w3id.org/moro/enoam/data/italia-settentrionale" content="Nord Italia" property="rdfs:label"/><meta about="https://w3id.org/moro/enoam/data/italia-settentrionale" property="owl:sameAs" resource="http://www.wikidata.org/entity/Q4345530"/><meta about="https://w3id.org/moro/enoam/data/italia-meridionale" typeof="dcterms:Location"/><meta about="https://w3id.org/moro/enoam/data/italia-meridionale" content="Sud Italia" property="rdfs:label"/><meta about="https://w3id.org/moro/enoam/data/italia-meridionale" property="owl:sameAs" resource="http://www.wikidata.org/entity/Q2250397"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>Osservatorio 4</h1><p class="paragraph" data-counter="1" id="p-1">In questi giorni l’<span about="https://w3id.org/moro/enoam/data/110176/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> affronta, non sapremmo dire con quanta coscienza, il grave problema della sua ricostituita unità. Vento del <span about="https://w3id.org/moro/enoam/data/110176/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/italia-settentrionale" typeof="deo:Reference">Nord</span> e vento del <span about="https://w3id.org/moro/enoam/data/110176/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/italia-meridionale" typeof="deo:Reference">Sud</span> s’incontrano; incontro, fuori di metafora, se non di due mentalità rigidamente cristallizzate come per una fatalità ambientale e storica, certamente di due diverse esperienze. Qui non c’è luogo né per lodi né per biasimi; si tratta di un fatto semplice ed incontrovertibile. Ci sono degli italiani i quali hanno vissuto per più di un anno la iniziale e grezza e faticosa esperienza democratica di un paese che è stato per venti anni sotto la dittatura ed esce stremato nelle risorse economiche e spirituali, dalla guerra. Ci sono degli italiani che hanno cercato un indirizzo unitario nella comune libertà ed hanno sperimentato che cosa terribilmente difficile sia questa. In conclusione c’è in essi una sfiducia che si risolve in prudenza e qualche volta in stanchezza. Questo è il tono dominante della esperienza meridionale.</p><p class="paragraph" data-counter="2" id="p-2">Vi sono poi altri Italiani, i quali escono da una lotta sorretta dalle risorse della generosità e della fede, da una lotta spontanea promotrice di unità e quotidianamente nutrita dall’ansia dell’agire e dalla fiducia nell’agire. Per essi la vita è ancora una cosa che si può dominare ed indirizzare. Esperienza, questa del nord, di freschezza, di giovinezza, di fiducia, di fretta, d’inesperienza.</p><p class="paragraph" data-counter="3" id="p-3">Non bisogna meravigliarsi, se le cose stanno a questo modo. Si tratta soltanto di far compiere, al più presto, il raccordo di questi due mondi; bisogna pareggiare le mentalità che le due diverse esperienze hanno creato. La dura realtà farà certo questo lavoro per suo conto; ma la nostra opera intelligente può contribuire ad affrettare la soluzione della crisi, evitando, sopratutto, che si tratti di un conguaglio quale che sia, cosa mediocre che riduce il pareggiamento al termine peggiore. Invece le due mentalità si debbono integrare e correggere, offrendo l’una all’altra quel che ha di migliore e più vero. Gli Italiani tutti hanno bisogno oggi di credere nella vita, di ritrovare una fiducia elementare nelle proprie forze e possibilità, di non cedere alla tentazione dell’inerzia e della inutilità di ogni lavoro per la esasperante e insuperabile monotonia della vita.</p><p class="paragraph" data-counter="4" id="p-4">Ma hanno pur bisogno di prudenza, di esatta valutazione della realtà per non dover cedere al primo ostacolo che si pari dinanzi, di misura, di tatto. Hanno bisogno sopratutto di riconoscere umilmente i limiti del loro essere parte, e non sempre con funzione decisiva, in un grande gioco di interessi e di aspirazioni che si estende quanto il mondo. Perciò le esperienze delle due parti d’<span about="https://w3id.org/moro/enoam/data/110176/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> possono, incontrandosi, giovare all’<span about="https://w3id.org/moro/enoam/data/110176/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> una.						(<em>a. m.</em>)</p></body></html>