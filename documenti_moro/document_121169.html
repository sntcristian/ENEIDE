<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.169" name="dcterms.relation"/><meta content="10.48678/unibo/aldomoro1.2.1.169" name="dcterms.identifier"/><meta content="Moro, Aldo, [Partecipazione popolare e amministrazione della giustizia], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.169." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>[Partecipazione popolare e amministrazione della giustizia]</title>
<div id="mentionMeta"><meta about="https://w3id.org/moro/enoam/data/alessandro-coppi" typeof="foaf:Person"/><meta about="https://w3id.org/moro/enoam/data/alessandro-coppi" content="Alessandro Coppi" property="rdfs:label"/><meta about="https://w3id.org/moro/enoam/data/alessandro-coppi" property="owl:sameAs" resource="http://www.wikidata.org/entity/Q3609942"/><meta about="https://w3id.org/moro/enoam/data/alessandro-coppi" content="Coppi, Alessandro" property="skos:prefLabel"/><meta about="https://w3id.org/moro/enoam/data/assemblea-costituente-della-repubblica-italiana" typeof="foaf:Organization"/><meta about="https://w3id.org/moro/enoam/data/assemblea-costituente-della-repubblica-italiana" content="Assemblea Costituente" property="rdfs:label"/><meta about="https://w3id.org/moro/enoam/data/assemblea-costituente-della-repubblica-italiana" property="owl:sameAs" resource="http://www.wikidata.org/entity/Q1053185"/><meta about="https://w3id.org/moro/enoam/data/pietro-mastino" typeof="foaf:Person"/><meta about="https://w3id.org/moro/enoam/data/pietro-mastino" content="Pietro Mastino" property="rdfs:label"/><meta about="https://w3id.org/moro/enoam/data/pietro-mastino" property="owl:sameAs" resource="http://www.wikidata.org/entity/Q16590454"/><meta about="https://w3id.org/moro/enoam/data/pietro-mastino" content="Mastino, Pietro" property="skos:prefLabel"/></div>

<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>[Partecipazione popolare e amministrazione della giustizia]</h1><p class="paragraph" data-counter="1" id="p-1">Il nostro Gruppo<sup><a href="#curatornote-1" id="curatornote-ref-1">[1]</a></sup> voterà in favore dell’emendamento presentato dall’onorevole <span about="https://w3id.org/moro/enoam/data/121169/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/alessandro-coppi" typeof="deo:Reference">Coppi</span><sup><a href="#curatornote-2" id="curatornote-ref-2">[2]</a></sup>, e ciò ha deliberato per un complesso di considerazioni non soltanto teoriche e tecniche, ma di opportunità politica, pur essendo giunto a questa decisione da posizioni diverse da quelle rappresentate dai nostri colleghi. Voteremo a favore dell’emendamento <span about="https://w3id.org/moro/enoam/data/121169/v1/mention-1" class="mention person" id="mention-1" property="dcterms:references" resource="https://w3id.org/moro/enoam/data/alessandro-coppi" typeof="deo:Reference">Coppi</span>, in quanto ci sembra che esso permetta di ovviare agli inconvenienti, che invece si riscontrano nelle altre formulazioni che sono state proposte. </p><p class="paragraph" data-counter="2" id="p-2">Innanzi tutto, l’emendamento <span about="https://w3id.org/moro/enoam/data/121169/v1/mention-2" class="mention person" id="mention-2" property="dcterms:references" resource="https://w3id.org/moro/enoam/data/alessandro-coppi" typeof="deo:Reference">Coppi</span>, affermando in linea di massima la possibilità della partecipazione del popolo all’amministrazione della giustizia, rinvia alla legge per una concreta determinazione del principio e perché sia stabilito, se e come esso debba ricevere applicazione. Così, a nostro avviso, si conferma l’eccezione contenuta in uno degli articoli precedentemente votati e nel quale si parla di sezioni specializzate con la partecipazione di cittadini idonei. Noi riteniamo che questa norma, la quale ha già il suffragio dell’<span about="https://w3id.org/moro/enoam/data/121169/v1/mention-7" class="mention organization" id="mention-7" property="dcterms:references" resource="https://w3id.org/moro/enoam/data/assemblea-costituente-della-repubblica-italiana" typeof="deo:Reference">Assemblea</span>, offra piena possibilità per l’istituzione di magistrature con la diretta partecipazione del popolo. Comunque, poiché è stato posto in dubbio ciò che io ho affermato in questo momento, per mostrare la nostra perfetta buonafede nell’offrire alla legge la possibilità di istituire magistrature con partecipazione popolare, noi non abbiamo alcuna difficoltà a dichiarare esplicitamente questa possibilità, così come si fa nell’emendamento <span about="https://w3id.org/moro/enoam/data/121169/v1/mention-3" class="mention person" id="mention-3" property="dcterms:references" resource="https://w3id.org/moro/enoam/data/alessandro-coppi" typeof="deo:Reference">Coppi</span>. D’altra parte, l’intervento della legge, il richiamo a limiti, a modalità, a forme, è cosa, a nostro parere, indispensabile, per sottrarre l’istituto della partecipazione popolare all’amministrazione della giustizia agli schemi tradizionali. </p><p class="paragraph" data-counter="3" id="p-3">Vi sono, infatti, onorevoli colleghi, degli inconvenienti di carattere tecnico che hanno un riflesso politico ed umano molto vivo, e sono quegli inconvenienti i quali, io credo, hanno sollecitato tanta parte dei nostri colleghi nell’assumere, come hanno assunto, in sede di discussione generale, una posizione ostile nei confronti dei giudici popolari. </p><p class="paragraph" data-counter="4" id="p-4">Io mi rifiuto di credere che vi sia stato alcuno fra i nostri colleghi, che, criticando la partecipazione diretta del popolo all’amministrazione della giustizia, abbia inteso negare un diritto democratico, uno strumento democratico di giustizia. Sono stati appunto gli inconvenienti tecnici, tante volte giustamente lamentati, a determinare questo atteggiamento, che certamente è condiviso da una parte notevole dei nostri colleghi. Proprio per permettere alla legge, nell’atto, che disciplina questo istituto, di sganciarsi dalla tradizione per garantire, mediante i giudici popolari, una giustizia completa e seria al nostro popolo, riteniamo opportuno un rinvio esplicito alla determinazione dei limiti, delle modalità e delle forme della partecipazione del popolo all’amministrazione della giustizia.</p><p class="paragraph" data-counter="5" id="p-5">Perché mai, voi potete domandare, noi assumiamo questa formula, diciamo così, facoltativa, perché non affermiamo nettamente e definitivamente il principio in sede costituzionale e preferiamo rinviare alla legge perché essa deliberi su questo punto?</p><p class="paragraph" data-counter="6" id="p-6">Ora, senza volere menomamente negare che la partecipazione popolare all’amministrazione della giustizia sia una espressione democratica, una esperienza democratica, io credo che non tutti potremmo trovarci d’accordo nel ritenere che si tratti proprio di uno di quei fondamentali diritti, di quegli inalienabili e imprescrittibili diritti democratici che noi chiamiamo naturali, ed altri chiamano inviolabili. </p><p class="paragraph" data-counter="7" id="p-7">Si tratta certamente di una esperienza, di una rilevante esperienza democratica, la quale riceve maggior prestigio dalla continuità della tradizione storica, dall’ampiezza delle applicazioni. Ma si tratta sempre, in sostanza, di uno strumento tecnico di carattere storico, di carattere relativo, che determinati ambienti democratici hanno creduto di stabilire, per servire meglio l’esigenza della giustizia. </p><p class="paragraph" data-counter="8" id="p-8">Ora, ammesso questo carattere di relatività, io credo non vi sia alcuna diminuzione, se per la concreta attuazione del principio si fa rinvio alla legge, se cioè si permette al legislatore di valutare, secondo opportunità, la contingenza storica, la realtà di ambiente, le reazioni della coscienza sociale per forgiare lo strumento democratico più idoneo all’amministrazione della giustizia. </p><p class="paragraph" data-counter="9" id="p-9">Ed io credo che una fiducia nella legge si debba avere. Noi, è vero, in altri casi abbiamo chiesto che la Costituzione consacrasse principi e li consacrasse in modo esplicito e definitivo; ma, si trattava appunto di fondamentali principi, non di istrumenti tecnici, come è in questo caso, che meglio possono essere disciplinati dalla legge sulla base di questa affermazione generale, che viene fatta dalla Costituzione. </p><p class="paragraph" data-counter="10" id="p-10">Una sola parola credo si debba aggiungere a proposito del richiamo ai reati politici proposto nell’emendamento dell’onorevole <span about="https://w3id.org/moro/enoam/data/121169/v1/mention-10" class="mention person" id="mention-10" property="dcterms:references" resource="https://w3id.org/moro/enoam/data/pietro-mastino" typeof="deo:Reference">Mastino Pietro</span><sup><a href="#curatornote-3" id="curatornote-ref-3">[3]</a></sup>, contro il quale noi votiamo. </p><p class="paragraph" data-counter="11" id="p-11">Anche e soprattutto per questo punto io ritengo che sia indispensabile un rinvio alla legge, perché essa possa vagliare le gravi ragioni di opportunità, che si dovranno prospettare, prima che si prenda la decisione di rimettere a questa forma di amministrazione della giustizia la cognizione e la decisione dei reati di natura politica, i quali sono proprio quelli nei quali bisogna più frenare le impetuose intuizioni e le passioni del giudice popolare, per dar luogo a una obiettiva e serena giustizia. </p><p class="paragraph" data-counter="12" id="p-12">Per queste preoccupazioni, con questo preciso interesse di affermare genericamente il principio, lasciando alla legge un certo ambito discrezionale, noi voteremo contro l’emendamento proposto dall’onorevole <span about="https://w3id.org/moro/enoam/data/121169/v1/mention-11" class="mention person" id="mention-11" property="dcterms:references" resource="https://w3id.org/moro/enoam/data/pietro-mastino" typeof="deo:Reference">Mastino Pietro</span> ed in favore del testo proposto dall’onorevole <span about="https://w3id.org/moro/enoam/data/121169/v1/mention-4" class="mention person" id="mention-4" property="dcterms:references" resource="https://w3id.org/moro/enoam/data/alessandro-coppi" typeof="deo:Reference">Coppi</span>.</p><ol id="curatorNotes"><li about="https://w3id.org/moro/enoam/data/121169/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Moro interviene con una dichiarazione di voto a nome del gruppo democratico cristiano sull’emendamento presentato dal democristiano Alessandro Coppi: «La legge, fissandone i limiti e le forme, può stabilire la partecipazione diretta del popolo all’amministrazione della giustizia nei processi di Corte di Assise». <a href="#curatornote-ref-1">↑</a></li><li about="https://w3id.org/moro/enoam/data/121169/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Alessandro Coppi (1894-1956), avvocato, politico, deputato all’Assemblea costituente per il gruppo democratico cristiano. <a href="#curatornote-ref-2">↑</a></li><li about="https://w3id.org/moro/enoam/data/121169/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Pietro Mastino (1883-1996), politico, deputato all’Assemblea costituente eletto nelle liste del partito sardo d’azione, confluito nel gruppo autonomista. L’emendamento proposto dall’onorevole Mastino nella seduta antimeridiana del 24 novembre 1947 recitava: «La legge regolerà i casi e le forme della partecipazione diretta del popolo all’amministrazione della giustizia». <a href="#curatornote-ref-3">↑</a></li></ol></body></html>