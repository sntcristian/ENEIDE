<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.260" name="dcterms.relation"/><meta content="10.48678/unibo/aldomoro1.3.2.260" name="dcterms.identifier"/><meta content="Moro, Aldo, [Articolo per «Il Globo» in occasione della giornata del risparmio del 1967], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.260." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Articolo per «Il Globo» in occasione della giornata del risparmio</title>
<div id="mentionMeta"><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/comunita-economica-europea" typeof="foaf:Organization"/><meta about="https://w3id.org/moro/enoam/data/comunita-economica-europea" content="Comunità economica europea" property="rdfs:label"/><meta about="https://w3id.org/moro/enoam/data/comunita-economica-europea" property="owl:sameAs" resource="http://www.wikidata.org/entity/Q52847"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Articolo per «Il Globo» in occasione della giornata del risparmio </h1><p class="paragraph" data-counter="1" id="p-1">Gli ultimi tempi hanno visto il riaprirsi, negli ambienti politici ed economici, dei dibattiti sulle prospettive di sviluppo della società italiana - è un fatto di cui dobbiamo compiacerci, perché esso significa un alto grado di maturità civile ed un diffuso senso di responsabilità di fronte ai più importanti problemi nazionali.</p><p class="paragraph" data-counter="2" id="p-2">È poi particolarmente interessante rilevare come questi dibatti, proprio perché si svolgono dopo una delicata crisi congiunturale, partano da una rigorosa considerazione dei fatti economici, ma poi subito si arricchiscano di una visione di largo respiro e di lungimirante prospettiva, atte a suscitare l’impegno di tutte le forze della nostra società.</p><p class="paragraph" data-counter="3" id="p-3">Aspetti fondamentali del nostro sviluppo futuro possono essere considerati sostanzialmente tre.</p><p class="paragraph" data-counter="4" id="p-4">Anzitutto la creazione di attività produttive moderne, ed industriali in particolare, nelle regioni italiane il cui grado di arretratezza relativa non è compatibile con la giustizia sociale e l’equilibrio economico. Questa espansione è necessaria, per risolvere il problema della piena occupazione, che resta sempre obiettivo primario della nostra politica in un assetto territoriale della disponibilità dei posti di lavoro, il quale sia orientato a portare, nella maggior misura possibile, il lavoro all’uomo e non l’uomo al lavoro.</p><p class="paragraph" data-counter="5" id="p-5">Riaffermando, com’è nostro dovere, la necessità dello sviluppo delle zone arretrate del Paese e soprattutto del Mezzogiorno, abbiamo di mira non solo il superamento degli squilibri interni, ma anche, con l’elevazione del livello medio del reddito italiano, l’accorciamento delle distanze che ancora separano l’<span about="https://w3id.org/moro/enoam/data/132260/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> dagli altri paesi europei, tutti membri di una stessa <span about="https://w3id.org/moro/enoam/data/132260/v1/mention-2" class="mention organization" id="mention-2" property="dcterms:references" resource="https://w3id.org/moro/enoam/data/comunita-economica-europea" typeof="deo:Reference">Comunità</span>. Quello che ci si pone è pertanto al tempo stesso un processo di integrazione economica nazionale e di integrazione economica europea. Si ritorna in tal modo alle precise scelte politiche che hanno caratterizzato la vita del nostro Paese in questo dopoguerra e che, in una serena visione dei problemi del nostro sviluppo, trovano una ulteriore e puntuale conferma.</p><p class="paragraph" data-counter="6" id="p-6">Vi è poi la necessità di un continuo aggiornamento tecnologico delle strutture produttive esistenti, aggiornamento strettamente connesso con una intensa attività di ricerca scientifica e tecnica e con una politica indirizzata al progresso di quei settori di punta della tecnologia e della scienza moderna, i quali condizionano il grado di maturità di un intero sistema produttivo.</p><p class="paragraph" data-counter="7" id="p-7">Questo aspetto è di fondamentale importanza nel procedere dell’integrazione economica a livello comunitario e nell’aprirsi dei mercati a livello mondiale, del quale i recenti accordi del Kennedy round rappresentano una tappa significativa.</p><p class="paragraph" data-counter="8" id="p-8">La scelta in favore di una economia aperta e competitiva è stata fatta in <span about="https://w3id.org/moro/enoam/data/132260/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> nell’immediato dopoguerra e da allora se ne è sempre constatata e riconosciuta la piena validità in termini di stimolo dell’espansione del nostro sistema economico. Tale scelta tuttavia rappresenta una sfida che non permette distrazioni, stanchezze od un illusorio adagiarsi sui risultati già raggiunti. È una sfida che spinge a guardare avanti e a trovare, nel raggiungimento di maggiori livelli di competitività internazionale, le più solide basi di sviluppo delle nostre attività produttive.</p><p class="paragraph" data-counter="9" id="p-9">La realizzazione di una industria tecnologicamente ed organizzativamente matura, in grado di espandersi con una dignitosa presenza sui mercati mondiali è, d’altra parte, una esigenza ormai connaturata nel nostro sistema economico, trasformatosi da autarchico e prevalentemente agricolo in aperto e prevalentemente industriale. In tale contesto l’espansione delle nostre esportazioni industriali è indispensabile proprio per garantire il permanere degli equilibri di fondo del nostro sistema, in quanto è evidente che l’aumento delle produzioni e dei consumi interni si trasforma immediatamente in incremento dei flussi di importazione.</p><p class="paragraph" data-counter="10" id="p-10">Non è superfluo poi ricordare ancora una volta come la necessità di creare nuove iniziative industriali da localizzare soprattutto nel Mezzogiorno ed il problema di un costante adeguamento del livello tecnologico dello apparato produttivo italiano non possano essere posti in contrapposizione. Sono due momenti di un processo di sviluppo unitario: da un lato il progressivo evolvere della capacità competitiva delle strutture in essere, dall’altro, con l’inevitabile espansione delle capacità produttive, la diffusione dei nuovi impianti in quelle regioni ove, tuttora, si trovano le maggiori riserve di mano d’opera del nostro Paese.</p><p class="paragraph" data-counter="11" id="p-11">Da ultimo, ma non certo in ordine di importanza, vi è il necessario adeguamento delle infrastrutture collettive, dalle quali dipende la regolare produzione di quei servizi pubblici richiesti da una società moderna ed evoluta, non disarmonica tra i suoi momenti produttivi e i suoi momenti civili, nella quale il progredire delle attività economiche sia contestuale allo sviluppo dei valori umani. Il progredire delle dotazioni infrastrutturali del Paese e dell’efficienza dei servizi pubblici, non è solo un segno di civiltà, ma anche una condizione per lo svolgimento dei processi economici e per la stessa efficienza del sistema.</p><p class="paragraph" data-counter="12" id="p-12">I tre aspetti ricordati, essenzialmente legati all’attività dello Stato e alle capacità imprenditoriali, private e pubbliche, sono dunque fondamentali per il futuro sviluppo dell’economia italiana. Ebbene essi presuppongono la capacità dell’intero sistema economico di sostenere un costante processo di accumulazione; richiedono, in altri termini, di essere alimentati da una adeguata disponibilità di risparmio, momento strumentale, ma essenziale, per le attività di investimento e per le finalità di espansione.</p><p class="paragraph" data-counter="13" id="p-13">È perciò opportuno in questa occasione sottolineare, nella consapevolezza dei reali problemi di sviluppo della società italiana, le intime connessioni che essi manifestano col risparmio nelle sue diverse manifestazioni.</p><p class="paragraph" data-counter="14" id="p-14">Celebrare questa giornata non può significare però soltanto l’annuale ricorrenza di un momento elogiativo ed esortativo, ma un rinnovato impegno a sviluppare, partendo da quei valori personali morali che sempre sono alla base del risparmio, le necessarie strutture di raccolta e di gestione in modo adeguato alle caratteristiche della moderna civiltà industriale e valorizzando perciò le istituzioni indirizzate al collegamento del risparmio come atto personale al risparmio come momento del processo produttivo.</p><p class="paragraph" data-counter="15" id="p-15">Si tratta, in altri termini, di orientare il nostro sistema economico affinché in esso si sviluppino, accanto alle tradizionali forme di risparmio, altre nuove attraverso le quali esso possa più direttamente trasformarsi in valori reali.</p><p class="paragraph" data-counter="16" id="p-16">In questa prospettiva appare evidente la rilevanza che assume il funzionamento dei mercati mobiliari, specie nel loro comparto azionario, e si coglie l’esigenza che la loro funzionalità sia sempre più orientata verso il perseguimento di condizioni di trasparenza, verso situazioni cioè nelle quali i titoli rappresentativi di quote di capitali sociali possano avere un andamento di valori tale da rispecchiare, tendenzialmente ma costantemente, l’accrescersi dei patrimoni da essi rappresentati.</p><p class="paragraph" data-counter="17" id="p-17">Un forte scompenso nei meccanismi di formazione del risparmio globale, quale si rivela con l’accentuazione dei comparti del reddito fisso, oltre a diretta conseguenze economiche, comporta un rafforzamento di posizioni di controllo, all’interno delle società, con partecipazioni d i capitale molto limitate e progressivamente decrescenti, rispetto al reale ammontare del patrimonio complessivo.</p><p class="paragraph" data-counter="18" id="p-18">A questo si connette un altro tema, che è parimenti economico e politico, e cioè la necessità, per un paese moderno nel quale si diffondano in modo crescente i valori di una democrazia sostanziale e di una larga partecipazione dei cittadini alle attività della vita collettiva, che gli aspetti più evoluti di risparmio della moderna società industriale non restino un fatto oligarchico, ma siano, con strumenti adeguati, aperti a tutti coloro che attivamente partecipano al processo produttivo. Basterà ricordare, a questo proposito, gli indirizzi di Governo in materia di modernizzazione del nostro diritto societario e degli strumenti di risparmio ad esso connessi.</p><p class="paragraph" data-counter="19" id="p-19">Ritengo però che non si possano concludere le riflessioni suggerite da una così importante giornata celebrativa, senza richiamare l’attenzione su alcune trasformazioni particolarmente significative per dare al risparmio più profonde radici, maggiori dimensioni e nuovi valori. Certamente c’è un problema di norme e di istituzioni, ma sarebbe erroneo attendersi tutto dalla legge. Quello che soprattutto importa è affermare un costume che esprima, insieme con la tradizionale esaltazione della virtù del risparmio quale atto di dignità e di personale consapevolezza, un nuovo modo di valutare il risparmio in termini di responsabilità sociale e come essenziale strumento dello sviluppo economico e civile. </p></body></html>