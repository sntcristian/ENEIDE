<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.242" name="dcterms.relation"/><meta content="10.48678/unibo/aldomoro1.3.2.242" name="dcterms.identifier"/><meta content="Moro, Aldo, [Discorso tenuto a Siracusa per la chiusura della campagna elettorale per le elezioni regionali], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.242." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Discorso tenuto aSiracusaper la chiusura della campagna elettorale per le elezioni regionali</title>
<div id="mentionMeta"><meta about="https://w3id.org/moro/enoam/data/marcello-sgarlata" typeof="foaf:Person"/><meta about="https://w3id.org/moro/enoam/data/marcello-sgarlata" content="Marcello Sgarlata" property="rdfs:label"/><meta about="https://w3id.org/moro/enoam/data/marcello-sgarlata" property="owl:sameAs" resource="http://www.wikidata.org/entity/Q16575674"/><meta about="https://w3id.org/moro/enoam/data/marcello-sgarlata" content="Sgarlata, Marcello" property="skos:prefLabel"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/sicilia" typeof="dcterms:Location"/><meta about="https://w3id.org/moro/enoam/data/sicilia" content="Sicilia" property="rdfs:label"/><meta about="https://w3id.org/moro/enoam/data/sicilia" property="owl:sameAs" resource="http://www.wikidata.org/entity/Q1460"/><meta about="https://w3id.org/moro/enoam/data/siracusa" typeof="dcterms:Location"/><meta about="https://w3id.org/moro/enoam/data/siracusa" content="Siracusa" property="rdfs:label"/><meta about="https://w3id.org/moro/enoam/data/siracusa" property="owl:sameAs" resource="http://www.wikidata.org/entity/Q13670"/></div>

<div id="footnoteMeta"><meta about="https://w3id.org/moro/enoam/data/michele-cento" typeof="foaf:Person"/><meta about="https://w3id.org/moro/enoam/data/michele-cento" content="Michele Cento" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1 class="title">Discorso tenuto a Siracusa per la chiusura della campagna elettorale per le elezioni regionali</h1><p class="paragraph" data-counter="1" id="p-1">Sig. Sindaco<sup><a href="#curatornote-1" id="curatornote-ref-1">[1]</a></sup>, Sig. Presidente della Camera di Commercio<sup><a href="#curatornote-2" id="curatornote-ref-2">[2]</a></sup>, Presidente dell’Amministrazione Provinciale, caro collega e amico <span about="https://w3id.org/moro/enoam/data/132242/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/marcello-sgarlata" typeof="deo:Reference">Sgarlata</span><sup><a href="#curatornote-3" id="curatornote-ref-3">[3]</a></sup>, vorrei esprimere tutta la mia riconoscenza per questo giorno che la Vostra cortesia, la Vostra amicizia mi ha riservato. Giorno di lieto incontro con amici, con persone fino a qualche minuto fa ignote, ma delle quali non potevo non apprezzare, tanto più ora che le conosco, l’opera generosa ed efficace svolta per il progresso di questa terra.</p><p class="paragraph" data-counter="2" id="p-2">È un incontro per me assai confortante; il nostro lavoro, al quale la bontà degli amici che hanno parlato ha voluto fare riferimento, è un lavoro a rido e difficile, un lavoro nel quale emergono quasi sempre soltanto le difficoltà che di mano in mano si devono affrontare e superare; di questo lavoro non si vede il frutto anche perché il nostro lavoro è soltanto una condizione perché il frutto di una vita civile ed umana, quale in <span about="https://w3id.org/moro/enoam/data/132242/v1/mention-3" class="mention place" id="mention-3" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> e qui si va sviluppando, ci sia. Ebbene, ecco proprio non pensavo che dopo alcuni giorni di particolari ansie e preoccupazioni mi sarebbe stata data la possibilità di questo lieto e confortante contatto con voi.</p><p class="paragraph" data-counter="3" id="p-3">La Vostra cortesia e la Vostra amicizia mi dice che qualche cosa resta dello sforzo personale del quotidiano sacrificio con il quale cerchiamo di provvedere alle necessità della vita nazionale.</p><p class="paragraph" data-counter="4" id="p-4">Quindi per quello che c’è di amichevole e di incoraggiante in questa Vostra presenza io vi ringrazio. Vorrei dirvi a mia volta in risposta alle parole così gentili che sono state pronunciate in modesta rispondenza agli splendidi e significativi doni che avete voluto farmi, vorrei dirvi la mia simpatia per la vostra città e la vostra terra, che io conosco. Sono venuto qualche volta in anni lontani, però silenziosamente, a visitarne le bellezze e sono ritornato altre volte in compiuti ufficiali che poco tempo hanno lasciato alla visione delle splendide cose che sono qui raccolte. Ebbene, lamia impressione complessiva, completata da questa rapida esperienza di oggi, è di grande ammirazione, di grande considerazione per la vostra città.</p><p class="paragraph" data-counter="5" id="p-5">Per questa vostra capacità di saldare il passato e lo avvenire, di salvaguardare ad un tempo le tradizioni culturali e le bellezze della vostra città e di tenere fermo su quelle mete di civile progresso che naturalmente si offrono a questa città così dotata da ogni punto di vista, ecco io vorrei rendere omaggio in questo momento a questo vostro singolare ed ammirevole equilibrio, a questa completezza della vostra missione ed esprimere dinnanzi a voi, ora insieme con l’apprezzamento per quello che è stato fatto, anche la mia fiducia solida, fiducia nell’avvenire di <span about="https://w3id.org/moro/enoam/data/132242/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/siracusa" typeof="deo:Reference">Siracusa</span>, nell’avvenire che sarà realizzato soprattutto in forza del vostro coraggio e delle vostra iniziativa, ma a conquistare il quale non mancherà certamente come non è mancato finora, lo apporto dello Stato e dei pubblici poteri della Regione.</p><p class="paragraph" data-counter="6" id="p-6">Io sono lieto di salutare qui le figure più rappresentative della vita della città e della provincia e di vederle unite in uno sforzo concorde che riguarda i pubblici amministratori elettivi e non elettivi, i quali io credo adempiano ai loro doveri con uno slancio e una generosità di gran lunga maggiori di quanto non faccia ritenere una certa polemica che qualche volta si sviluppa, ma si sviluppa ingiustamente, perché non dà atto di quanto coloro che hanno la gestione dei pubblici interessi a qualsiasi titolo con slancio personale per assolvere alla loro funzione nella vita della città come nella vita della Nazione.</p><p class="paragraph" data-counter="7" id="p-7">E accanto a questi pubblici amministratori che pongono con la loro azione le premesse per l’ordinato sviluppo della vita economica e sociale della città e della provincia, sono coraggiosi iniziatori i privati imprenditori, coloro che hanno così largamente ed efficacemente operato in questa terra per fare di <span about="https://w3id.org/moro/enoam/data/132242/v1/mention-7" class="mention place" id="mention-7" property="dcterms:references" resource="https://w3id.org/moro/enoam/data/siracusa" typeof="deo:Reference">Siracusa</span>, di questa parte della <span about="https://w3id.org/moro/enoam/data/132242/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/sicilia" typeof="deo:Reference">Sicilia</span>, un mirabile esempio di sviluppo, qualche cosa di nordico, salvo questo sole, questo mare così tipicamente siciliano; veramente siamo di fronte ad un centro di sviluppo economico mirabile. </p><p class="paragraph" data-counter="8" id="p-8">Ebbene, questo che è frutto dell’azione congiunta dei pubblici poteri e dei privati imprenditori è uno sforzo che è stato affrontato senza chiusura, senza egoismo, senza spirito di faziosità, sapendo che si serve tutti in fondo un interesse comune, che è quello che è interesse, la molla personale nell’opera del pubblico amministratore, privato imprenditore, piccola cosa di fronte alla grande funzione che si assolve facendo crescere la ricchezza a servizio di una umanità cittadina che si vuole naturalmente sviluppare secondo le sue vocazioni e secondo la sua naturale aspirazione.</p><p class="paragraph" data-counter="9" id="p-9">Ecco quindi che io vorrei dire una parola di riconoscenza a tutti ricordando di avere visitato molti anni fa alcune di queste realizzazioni industriali, ora, immagino, tanto ancor più sviluppate, mi piacerebbe potermici fermare, ma già allora ebbi un’idea di quello che era stato fatto. Ebbene, la mia gratitudine va a tutti e a tutti va il mio incitamento sereno che tante volte ho espresso cercando anche nei momenti difficili, anche nei momenti di maggiore tensione nella vita del paese, di sollecitare uno sforzo concorde di tutti gli italiani, degli amministratori, dei lavoratori, dei privati imprenditori, nella consapevolezza che vi è un destino comune della nazione per realizzare il quale siamo tutti essenziali e che in momenti di tensione e di difficoltà che certamente esistono, non possono togliere questo dato di fondo della nostra comune responsabilità, della nostra comune volontà di lavorare per l’avvenire del paese.</p><p class="paragraph" data-counter="10" id="p-10">Ebbene, qui mi pare che si sia lavorato bene per l’avvenire del paese, anche se proprio il progresso fin qui conseguito mette in luce i problemi che mi sono stati enunciati e più ampiamente mi saranno illustrati quando avrò la possibilità dell’incontro al quale oggi si è fatto riferimento.</p><p class="paragraph" data-counter="11" id="p-11">Sono i problemi di una società evoluta, sono i problemi di secondo grado, non sono più i problemi elementari che affrontavamo quando si trattava di ricostruire il Paese e di creare un minimo di condizioni di decoro umano per la nostra popolazione.</p><p class="paragraph" data-counter="12" id="p-12">Sono problemi che vengono ad un livello più alto, sono i problemi dello sviluppo che non finisce mai, che genera naturalmente da se nuovi problemi che devono trovare gradualmente la loro soluzione.</p><p class="paragraph" data-counter="13" id="p-13">Ebbene, è per questi problemi che io desidero assicurarvi che il mio più cordiale interessamento che del resto credo non vi sia mai mancato in passato o che si tratti dei problemi propriamente dello sviluppo delle essenziali infrastrutture di questo ritmo di crescita rende sempre più necessari, sia che si tratti di problemi inerenti alla vocazione culturale e civile della vostra città, ai quali faceva riferimento l’on. <span about="https://w3id.org/moro/enoam/data/132242/v1/mention-1" class="mention person" id="mention-1" property="dcterms:references" resource="https://w3id.org/moro/enoam/data/marcello-sgarlata" typeof="deo:Reference">Sgarlata</span>, vi prometto il mio appoggio, non vi prometto dei miracoli, perché ho avuto sempre senso di responsabilità di aggiungere alla promessa il doveroso ed amichevole interessamento anche l’avvertimento sulla enorme complessità dei problemi del paese: alcuni di questo livello più alto, altri di livello anche minore, ma noi sappiamo che c’è una meta da raggiungere; non è importante che essa sia raggiunta in un giorno, ché non è possibile, è importante che essa non sia persa di vista, che non si trascuri nessuna occasione, che non si perda nessun minuto nella solidarietà e nella generale responsabilità per creare dovunque naturalmente, soprattutto nelle zone insieme più dotate e più bisognose nelle condizioni della più alta civiltà che vogliamo assicurare al nostro paese.</p><p class="paragraph" data-counter="14" id="p-14">Vogliamo assicurarla questa maggiore civiltà del popolo italiano e nelle opere del lavoro e della economia, dello sviluppo e della giusta distribuzione della ricchezza, ma vogliamo anche assicurarle nella salvaguardia dei valori fondamentali della nostra gente e nella tutela dell’equilibrio politico e delle istituzioni democratiche attraverso le quali questo gigantesco passo innanzi, che non sarebbe altrimenti stato possibile, è stato possibile.</p><p class="paragraph" data-counter="15" id="p-15">Assicurare questo sviluppo quindi nella libertà e nella giustizia, assicurarlo nella pace il cui immenso valore condizionante appare in questi giorni anche maggiore ed è con questo spirito che questa fiducia, con questo augurio che io vi ringrazio ancora, amici di <span about="https://w3id.org/moro/enoam/data/132242/v1/mention-8" class="mention place" id="mention-8" property="dcterms:references" resource="https://w3id.org/moro/enoam/data/siracusa" typeof="deo:Reference">Siracusa</span> ed esprimo a voi ed alla città e provincia, che così degnamente rappresentate, l’augurio più fervido per un veramente degno avvenire della vostra gente.</p><ol id="curatorNotes"><li about="https://w3id.org/moro/enoam/data/132242/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Gaetano Costa, uomo politico e sindaco di Siracusa dal febbraio 1967 all’aprile 1968. <a href="#curatornote-ref-1">↑</a></li><li about="https://w3id.org/moro/enoam/data/132242/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Giuseppe Innorta, presidente della Camera di Commercio di Siracusa dal 1950 al 1963 e poi, ancora, dal 1966 al 1971. <a href="#curatornote-ref-2">↑</a></li><li about="https://w3id.org/moro/enoam/data/132242/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Marcello Sgarlata (1927-2004), uomo politico, deputato democristiano ed ex presidente della provincia di Siracusa negli anni 1959-1962. <a href="#curatornote-ref-3">↑</a></li></ol></body></html>