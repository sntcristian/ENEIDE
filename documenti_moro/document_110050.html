<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.1.0.050" name="dcterms.relation"/><meta content="10.48678/unibo/aldomoro1.1.0.050" name="dcterms.identifier"/><meta content="Moro, Aldo, Regalità di Cristo, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 1, Gli anni giovanili (1932-1946), a cura di Gaetano Crociata e Paolo Trionfini, edizione e nota storico-critica di Tiziano Torresi, Bologna, Università di Bologna, 2021. DOI: https://doi.org/10.48678/unibo/aldomoro1.1.0.050." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Gli anni giovanili (1932-1946), 2021" name="description"/><title>Regalità di Cristo</title>
<div id="mentionMeta"><meta about="https://w3id.org/moro/enoam/data/chiesa" typeof="foaf:Organization"/><meta about="https://w3id.org/moro/enoam/data/chiesa" content="Chiesa" property="rdfs:label"/><meta about="https://w3id.org/moro/enoam/data/chiesa" property="owl:sameAs" resource="http://www.wikidata.org/entity/Q34651"/><meta about="https://w3id.org/moro/enoam/data/gesu" typeof="foaf:Person"/><meta about="https://w3id.org/moro/enoam/data/gesu" content="Gesù Cristo" property="rdfs:label"/><meta about="https://w3id.org/moro/enoam/data/gesu" property="owl:sameAs" resource="http://www.wikidata.org/entity/Q302"/><meta about="https://w3id.org/moro/enoam/data/gesu" content="Gesu, Cristo" property="skos:prefLabel"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>Regalità di Cristo</h1><p class="paragraph" data-counter="1" id="p-1">A fondamento della Regalità di <span about="https://w3id.org/moro/enoam/data/110050/v1/mention-17" class="mention person" id="mention-17" property="dcterms:references" resource="https://w3id.org/moro/enoam/data/gesu" typeof="deo:Reference">Cristo</span> c’è un atto di amore: la creazione; c’è ancora un atto che è suprema espressione di amore: la redenzione; il potere regale dell’Uomo-Dio è su la vita generata per amore e per amore riportata al suo essere vero smarrito.</p><p class="paragraph" data-counter="2" id="p-2">Regalità di Dio su gli uomini e su le cose che hanno Dio in sé, perpetuamente presente nell’amore che, conservando, ricrea e ad ogni istante redime. Per cui tutto quello che è, tutto quello che è sorto dal nulla alla vita ha una sua magnifica verità che ne giustifica l’essere. Se c’è Dio nella vita, possiamo accettare ed amare la vita che è verità; fuori di Lui c’è il vuoto e l’irrazionale; non possiamo amare, non possiamo accettare quello che non sappiamo spiegare; la suprema razionalità della vita è nella sua verità di un Dio presente ad ogni momento, di un Dio che la fa bella, che la vuole, che l’ama. Noi amiamo la vita in Dio e per Dio che l’ama.</p><p class="paragraph" data-counter="3" id="p-3">La Regalità di Dio sulla vita è la verità che Egli le dà nell’amore; è Suo quel che senza di Lui non sarebbe.</p><p>* * *</p><p class="paragraph" data-counter="4" id="p-4">Gli uomini, le creature più grandi e più amate, hanno avuto il privilegio altissimo di ricreare loro stessi ogni momento in Dio la verità della vita che è stata loro affidata; di essere perciò, in un certo senso, coloro che pongono, riconoscendola, la regalità di Dio sulle cose, facendo la verità che è un ridare Dio a tutto quello che è Suo. Mentre Egli ha voluto che si potesse negare anche la Sua Verità e che il valore più alto della vita fosse il ritrovare, che questa fa, Dio, in <span about="https://w3id.org/moro/enoam/data/110050/v1/mention-18" class="mention person" id="mention-18" property="dcterms:references" resource="https://w3id.org/moro/enoam/data/gesu" typeof="deo:Reference">Cristo</span> che redime dal male e ridona la Verità. Un immenso potere, il più alto e decisivo, che si umilia, accettando di valere per una adesione personale di amore, per una accettazione; un potere che non forza, che non prostra, che offre una servitù regale da volere con tutta l’anima, da realizzare con uno sforzo costante di tutta la vita che tende verso il divino. Potere tutto fatto di amore che l’amore dell’adesione chiede e non altro; cioè che sia riconosciuta ed attuata la verità che è il dominio di Dio nel Suo Regno. E poiché è entrato il male nel mondo, non c’è conquista di verità e di vita, non c’è affermazione di Regalità di Dio che non sia riconquista, riscatto di una verità perduta, di una vita perduta, nel <span about="https://w3id.org/moro/enoam/data/110050/v1/mention-19" class="mention person" id="mention-19" property="dcterms:references" resource="https://w3id.org/moro/enoam/data/gesu" typeof="deo:Reference">Cristo</span> che redime, superando la menzogna del male nella splendente verità del bene. Perciò la Regalità di Dio è regalità di <span about="https://w3id.org/moro/enoam/data/110050/v1/mention-20" class="mention person" id="mention-20" property="dcterms:references" resource="https://w3id.org/moro/enoam/data/gesu" typeof="deo:Reference">Cristo</span> Redentore; di Chi si è fatto servo, assumendo tutto il peso del male, di Chi ha fatto umile la regalità fino a dimenticarla, perché chi aveva fatto il male potesse riconquistare la verità in Colui che è la Verità.</p><p>* * *</p><p class="paragraph" data-counter="5" id="p-5">La Regalità di Dio è tutta nella nostra anima che fa la verità ed ama; nel piano divino c’è fondamentalmente la Regalità che è accettata e voluta nell’amore, quella che si afferma nel fare con docilità amorosa la verità, non quella che si esprime pure nel precipitare verso il nulla della vita che ha rifiutato la luce. Il significato supremo dolcissimo di questa Regalità che si realizza in un incontro di amore è in mano nostra: responsabilità suprema di dare compimento alla creazione della vita, come espressione di amore in cerca dell’amore.</p><p class="paragraph" data-counter="6" id="p-6">Anche la Regalità, così placida e sicura, sulle cose buone e vere, che fanno docilmente la volontà del Signore, è in un certo senso in mano nostra, nostra responsabilità. Perché siamo noi che redimiamo con il <span about="https://w3id.org/moro/enoam/data/110050/v1/mention-21" class="mention person" id="mention-21" property="dcterms:references" resource="https://w3id.org/moro/enoam/data/gesu" typeof="deo:Reference">Cristo</span> le cose, che le facciamo buone e vere e belle, se le guardiamo con occhio puro, se le stringiamo a noi (è la vicenda di tutta la vita) con un’anima pura, che ama e vuole la verità di tutto. Un’anima pura che ha fatto entrare in sé <span about="https://w3id.org/moro/enoam/data/110050/v1/mention-22" class="mention person" id="mention-22" property="dcterms:references" resource="https://w3id.org/moro/enoam/data/gesu" typeof="deo:Reference">Cristo</span> Re e lo fa Signore del suo dominio di vita, di tutto quello che gli è intorno che è per destino suo, tutto quello che vede, che sente, che ama, tutto quello al quale si accosta nella bontà, nel rispetto per la Verità che in quelle cose si rivela. Il suo mondo, nel quale regna, come in colui che ne è centro, <span about="https://w3id.org/moro/enoam/data/110050/v1/mention-23" class="mention person" id="mention-23" property="dcterms:references" resource="https://w3id.org/moro/enoam/data/gesu" typeof="deo:Reference">Cristo</span>.</p><p>* * *</p><p class="paragraph" data-counter="7" id="p-7">Abbiamo bisogno di ricordare, come ora facciamo con la <span about="https://w3id.org/moro/enoam/data/110050/v1/mention-15" class="mention organization" id="mention-15" property="dcterms:references" resource="https://w3id.org/moro/enoam/data/chiesa" typeof="deo:Reference">Chiesa</span> che maternamente c’invita, <span about="https://w3id.org/moro/enoam/data/110050/v1/mention-24" class="mention person" id="mention-24" property="dcterms:references" resource="https://w3id.org/moro/enoam/data/gesu" typeof="deo:Reference">Cristo</span> Re. Perché forse troppe volte, nella nostra debolezza, abbiamo tradito; perché abbiamo troppe volte forse perduta la Verità della vita e con la verità abbiamo negato, senza forse rendercene conto del tutto, la Regalità del Signore sulle cose Sue affidate a noi, perché le custodissimo con un amore fedele e rispettoso. Perché la Regalità di <span about="https://w3id.org/moro/enoam/data/110050/v1/mention-25" class="mention person" id="mention-25" property="dcterms:references" resource="https://w3id.org/moro/enoam/data/gesu" typeof="deo:Reference">Cristo</span> è l’ideale di vita pel quale viviamo, l’ideale della nostra bontà, della nostra verità; un ideale da realizzare ogni giorno, da riconquistare un poco ogni istante, perché non c’è adesione che basti, data una volta per sempre. C’è troppa lotta ora, perché si possa più che un minuto riposare. Tanta lotta, che sorgerebbe la sfiducia dell’uomo solo, se non ci fosse <span about="https://w3id.org/moro/enoam/data/110050/v1/mention-26" class="mention person" id="mention-26" property="dcterms:references" resource="https://w3id.org/moro/enoam/data/gesu" typeof="deo:Reference">Cristo</span> a riconquistare ogni momento in noi il Suo divino diritto di Re. Così strettamente unito a noi, da farci poi partecipi della Sua Regalità; la Regalità di <span about="https://w3id.org/moro/enoam/data/110050/v1/mention-27" class="mention person" id="mention-27" property="dcterms:references" resource="https://w3id.org/moro/enoam/data/gesu" typeof="deo:Reference">Cristo</span> è la nostra Regalità, la Sua verità in noi è la nostra verità.</p><p class="paragraph" data-counter="8" id="p-8">Non possiamo dimenticare, perché accanto al nostro sforzo c’è quello degli altri, tenace, lo sforzo della ricerca di un Dio che si rivela luminosamente ogni istante. C’è qualche volta, spesso forse, il male; ma noi amiamo vedere lo sforzo che c’è, lo sforzo innegabile di conquista anche nella esperienza negativa. Perché vogliamo avere negli uomini tutti, in noi e nei fratelli, la stessa fiducia amorosa del <span about="https://w3id.org/moro/enoam/data/110050/v1/mention-28" class="mention person" id="mention-28" property="dcterms:references" resource="https://w3id.org/moro/enoam/data/gesu" typeof="deo:Reference">Cristo</span>, che è venuto non per i giusti, ma per i peccatori; e in questa fiducia, una delicata comprensione, un accostarsi pieno di amore ad ogni anima, un porsi a disposizione di questa, perché viva. Vogliamo interrogare quest’anima di fratello, ricercare nella sua esperienza di gioia o di dolore, egualmente presente, un anelito verso quello che è buono e vero, una volontà, sia pur limitata, d’instaurare la regalità di <span about="https://w3id.org/moro/enoam/data/110050/v1/mention-29" class="mention person" id="mention-29" property="dcterms:references" resource="https://w3id.org/moro/enoam/data/gesu" typeof="deo:Reference">Cristo</span> e la propria regale dignità, nella verità finalmente raggiunta dopo tanto cercare.</p><p class="paragraph" data-counter="9" id="p-9">Questa ricerca è la nostra ricerca; la nostra vita non termina in noi; il mondo, il nostro mondo nel quale vogliamo che regni <span about="https://w3id.org/moro/enoam/data/110050/v1/mention-30" class="mention person" id="mention-30" property="dcterms:references" resource="https://w3id.org/moro/enoam/data/gesu" typeof="deo:Reference">Cristo</span>, è il mondo infinitamente vasto dei nostri fratelli, di coloro che furono e che saranno, di coloro che ci sono vicini e di quelli che non conosciamo ed amiamo lo stesso, di questa famiglia umana dei figli di Dio, alla quale serviamo così, servendo il Signore.</p><p>Aldo Moro</p></body></html>