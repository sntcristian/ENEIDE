<!DOCTYPE html>
<html><head prefix="rdfs: http://www.w3.org/2000/01/rdf-schema# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.153" name="dcterms.relation"/><meta content="10.48678/unibo/aldomoro1.3.2.153" name="dcterms.identifier"/><meta content="Moro, Aldo, [Discorso tenuto a Bari alla cerimonia della consegna delle stelle al merito del lavoro], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.153." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Discorso tenuto a Bari alla cerimonia della consegna delle stelle al merito del lavoro</title>
<div id="mentionMeta"></div>

<div id="footnoteMeta"><meta about="https://w3id.org/moro/enoam/data/michele-cento" typeof="foaf:Person"/><meta about="https://w3id.org/moro/enoam/data/michele-cento" content="Michele Cento" property="rdfs:label"/></div></head><body prefix="fabio: http://purl.org/spar/fabio/ dcterms: http://purl.org/dc/terms/"><h1 class="title">Discorso tenuto a Bari alla cerimonia della consegna delle stelle al merito del lavoro </h1><p class="paragraph" data-counter="1" id="p-1">Mi sia consentito di dire breve parola nel corso di questa cerimonia che contrassegna in modo che non potrebbe essere più degno, più bello, l’odierna celebrazione del lavoro.</p><p class="paragraph" data-counter="2" id="p-2">Una parola di ringraziamento al Sindaco<sup><a class="" href="#curatornote-1" id="curatornote-ref-1">[1]</a></sup> per le cortesi parole con le quali ha voluto salutarci, rilevando il significato che la mia presenza in questa cerimonia, ringraziamento ai rappresentanti dell’Associazione dei cavalieri del lavoro, dell’associazione dei Maestri del Lavoro, che hanno voluto anch’essi così cortesemente salutarci e mettere in rilievo il significato di questa persona.</p><p class="paragraph" data-counter="3" id="p-3">Ebbene, io desidero dirlo, sono qui veramente lieto ed orgoglioso per poter dare con la mia presenza la testimonianza del significato altissimo che il lavoro in una società, cos’è la nostra, ispirata ad alti principi di libertà, di dignità umana e di democrazia.</p><p class="paragraph" data-counter="4" id="p-4">Sono qui, quindi, per rendere omaggio, come Presidente del Consiglio, in questa giornata di festa, a tutti i lavoratori italiani, che costituiscono la base dello stato democratico. Sono qui per rendere omaggio particolare a quelli tra essi che, come è stato detto, per la loro perizia, per il loro attaccamento al dovere, per la loro fedeltà all’azienda, per la generosità, per lo spirito di sacrificio, hanno acquisito il titolo ad un particolare riconoscimento e ad una particolare espressione di gratitudine.</p><p class="paragraph" data-counter="5" id="p-5">Io sono qui, dunque, per dare il segno tangibile di questo riconoscimento, io sono qui per esprimere dal profondo del mio cuore questo doveroso sentimento di gratitudine che tutti dobbiamo agli uomini che lavorano e che fanno movimento e vivezza della nostra società nazionale. </p><p class="paragraph" data-counter="6" id="p-6">Siamo in questo momento consapevoli, dobbiamo esserlo più che in altri momenti, consapevoli della somma di generosità, di sacrificio, di sofferenza che comporta il lavoro umano, cosa nobilissima, come è stato detto da tutti gli oratori che mi hanno preceduto, e che tuttavia, voglio aggiungere, richiede applicazione, sacrificio e generosità. La nostra riconoscenza è indirizzata a coloro che, appunto, nell’adempimento del nobilissimo dovere del lavoro, hanno offerto, hanno pagato di persona per il bene della comunità. E al tempo stesso siamo consapevoli in questo momento – e ciò eccita la nostra riconoscenza – siamo consapevoli dell’enorme ricchezza morale e sociale che è costituita dall’adempimento e dell’alto dovere del lavoro. Attraverso il lavoro l’uomo e la sua famiglia si vedono dischiuse possibilità di vita, attraverso il lavoro intenso, generoso, progredito, l’intera comunità nazionale; non c’è destino di grande per nessun popolo se esso non sia fondato, ma esso non sia conquistato attraverso questa generosa e universale applicazione al lavoro. E quindi ritroviamo in questo momento tutta la ricchezza morale e sociale che è nel lavoro umano.</p><p class="paragraph" data-counter="7" id="p-7">Ci pieghiamo all’omaggio, noi uomini di governo, noi classe politica dirigente; all’omaggio si associano i cavalieri del lavoro, coloro che hanno voluto essere chiamati non “cavalieri dell’economia”, ma cavalieri del lavoro, essi son certo i promotori, attraverso il loro geniale spirito di intrapresa, promotori dello sviluppo economico della nazione, hanno tuttavia voluto che si ricordasse di loro l’attitudine attraverso la loro iniziativa a creare condizioni adeguate per lo sviluppo del lavoro umano.</p><p class="paragraph" data-counter="8" id="p-8">Guardate, è molto bello che oggi siano presenti i cavalieri e i maestri del lavoro e che da ogni parte guardino al lavoro come fattore fondamentale di prosperità, ma anche come fattore fondamentale di giustizia e di ordine morale della nostra comunità nazionale.</p><p class="paragraph" data-counter="9" id="p-9">Sappiamo che c’è un dovere del lavoro, dovere che viene adempiuto con grande generosità, sappiamo che si sono anche i diritti del lavoro, questi diritti del lavoro non in uno spirito polemico, ma in quello spirito di concordia che è stato ricordato e vogliamo ricordare in questo momento. Sono i diritti che il lavoratore acquisisce in un ordine di giustizia, in una società democratica, nel costante perseguimento di condizioni di vita più democratiche, in una partecipazione sempre più equa al complesso dei beni di ogni ordine che costituiscono il patrimonio della comunità nazionale. partecipazione non soltanto alla distribuzione dei beni della tecnica, della cultura, della vita spirituale della comunità. Vi è questo moto di incessante progresso che ha naturalmente un suo ritmo di svolgimento, ha delle leggi; anche ieri ho ricordato le leggi di questo progresso della vita materiale. Non si possono fare errori, talune impazienze possono essere pericolose, tuttavia pure in questo ambito, pure in questo binario vi è questo inarrestabile moto di elevazione del mondo del lavoro, di elevazione della dignità del lavoratore, nella considerazione della comunità, nella partecipazione alla vita della comunità.</p><p class="paragraph" data-counter="10" id="p-10">Vi è stato un accenno agli emigranti che è stato fatto qui e le altre aspirazioni che dobbiamo sforzarci di soddisfare vi è anche quella che il lavoro subisca nella minore misura possibile la dura esperienza dello svolgersi lontano dall’ambiente, dalla tradizione, dal luogo naturale dove l’uomo vive. Quindi in questo momento il pensiero commosso si rivolge in particolare ai lavoratori italiani che sono al di là del confine, molti dei quali vorrebbero ritornare, molti dei quali dovranno poter ritornare quando il ritmo ordinante dello sviluppo della nostra vita economica avrà reso, come noi riteniamo, giustizia, come noi siamo certi che avverrà nel nostro paese, in condizione di poter offrire occasioni di lavoro dignitoso e fecondo a tutti i suoi figli.</p><p class="paragraph" data-counter="11" id="p-11">E vi è un altro aspetto: il lavoratore italiano non aspira soltanto, giustamente, a questo più alto e umano livello di vita ma aspira anche a dirci in modo essenziale ad essere protagonista, in condizioni di dignità e di uguaglianza, protagonista effettivo della vita politica del proprio paese. Si disse: ma tutti possono votare, tutti, in una moderna società democratica, sono in eguale misura padroni per la parte che a ciascuno spetta del destino della propria comunità. Questo è vero. Sul piano formale è vero da anni, ma bisogna che diventi sempre più vero, tanto più vero, non su di un piano formale ma su di un piano sostanziale, sicché al riconoscimento dell’appartenenza a molti lavoratori dell’esercizio dei diritti politici si accompagni grado a grado, in una progressiva maturazione una capacità di ciascuno di partecipare con effettiva autorità, con effettiva presenza alla determinazione delle grandi mete di sviluppo sociale, civile, politico, umano della comunità nazionale. </p><p class="paragraph" data-counter="12" id="p-12">Questo è il nostro obiettivo, questo è il nostro impegno. Vogliamo ricordarlo oggi in questa giornata di festa, giornata che non contrassegna più, fortunatamente, una posizione di irrimediabile rottura ma segue l’affermazione concorde dei grandi valori del lavoro in una comunità unitaria quale è, quale vuole essere, quale deve essere il nostro paese.</p><ol id="curatorNotes"><li about="https://w3id.org/moro/enoam/data/132153/v1/curatornote-1" class="" id="curatornote-1" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Si tratta del sindaco democristiano di Bari, Gennaro Liuzzi. <a href="#curatornote-ref-1">↑</a></li></ol></body></html>