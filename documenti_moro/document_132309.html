<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.309" name="dcterms.relation"/><meta content="10.48678/unibo/aldomoro1.3.2.309" name="dcterms.identifier"/><meta content="Moro, Aldo, [Articolo per «Oggi» e il «Popolo»: invito ai giovani per un dialogo costruttivo], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.309." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Articolo per «Oggi» e il «Popolo»: invito ai giovani per un dialogo costruttivo</title>
<div id="mentionMeta"><meta about="https://w3id.org/moro/enoam/data/firenze" typeof="dcterms:Location"/><meta about="https://w3id.org/moro/enoam/data/firenze" content="Firenze" property="rdfs:label"/><meta about="https://w3id.org/moro/enoam/data/firenze" property="owl:sameAs" resource="http://www.wikidata.org/entity/Q2044"/><meta about="https://w3id.org/moro/enoam/data/sicilia" typeof="dcterms:Location"/><meta about="https://w3id.org/moro/enoam/data/sicilia" content="Sicilia" property="rdfs:label"/><meta about="https://w3id.org/moro/enoam/data/sicilia" property="owl:sameAs" resource="http://www.wikidata.org/entity/Q1460"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

<div id="footnoteMeta"><meta about="https://w3id.org/moro/enoam/data/michele-cento" typeof="foaf:Person"/><meta about="https://w3id.org/moro/enoam/data/michele-cento" content="Michele Cento" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1 class="title">Articolo per «Oggi» e il «Popolo»: invito ai giovani per un dialogo costruttivo</h1><p class="paragraph" data-counter="1" id="p-1">Tra pochi giorni voteremo, ma questo non è un appello elettorale, non è un rendiconto e neppure un programma: è un esame di coscienza che io faccio soprattutto per me, e che forse può offrire un pretesto anche alla vostra meditazione. lo so che le scelte sono già fatte, e sono lieto perché ognuno ha potuto serenamente esporre le sue idee e criticare quelle degli avversari, dire il suo rammarico o la sua speranza. Ci sono, nel mondo, tanti segni di rivolta e di protesta, in molti paesi la politica accende la violenza e finisce sulle piazze e nei tribunali. Deve essere un motivo di orgoglio per tutti constatare che in <span about="https://w3id.org/moro/enoam/data/132309/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> non si sono ristretti i confini della libertà, che c'è un rispetto per ogni voce e spazio per ogni iniziativa. Tutte le forze sono rappresentate e noi andiamo alle urne sicuri che la minaccia o l'inganno non possono alterare il nostro giudizio o influire sulla nostra volontà. La tolleranza e un civile costume di vita ci hanno risparmiato molti dolori. Sono passati cinque anni dall'ultima convocazione, e io penso soprattutto alle ore difficili che abbiamo vissuto insieme. Non ci sono stati risparmiati né i contrasti degli uomini né le sciagure provocate dalla natura, abbiamo sofferto la minaccia della guerra e affrontato una grave crisi della nostra economia. Ho avanti agli occhi le tristi immagini delle città e dei campi invasi dalle acque, le strade di <span about="https://w3id.org/moro/enoam/data/132309/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/firenze" typeof="deo:Reference">Firenze</span> trasformate in canali<sup><a href="#curatornote-1" id="curatornote-ref-1">[1]</a></sup>, le più alte testimonianze della nostra civiltà umiliate dal fango; e cosi lo sgomento della gente di <span about="https://w3id.org/moro/enoam/data/132309/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/sicilia" typeof="deo:Reference">Sicilia</span><sup><a href="#curatornote-2" id="curatornote-ref-2">[2]</a></sup>, i morti e le macerie, i poveri villaggi che attendevano ancora il riscatto dall'antica miseria e che hanno subito anche la furia del terremoto. </p><p class="paragraph" data-counter="2" id="p-2">Abbiamo cercato di far sentire, negli incontri internazionali, la nostra voce pacifica, offrendoci per ogni tentativo di comporre i dissensi o di attenuare l’asprezza della lotta, ma riaffermando in ogni circostanza la nostra aspirazione a vivere in amicizia con tutti i popoli nella leale osservanza degli impegni sottoscritti e delle alleanze volute. Abbiamo evitato le insidie dell’inflazione e figuriamo all’ottavo posto tra le nazioni più industrializzate. So che queste statistiche non bastano a soddisfare l’aspettativa di chi vuole più giustizia sociale, più lavoro, meno differenze tra Nord e Sud, un sistema tributario più equo, una società più omogenea, le stesse possibilità per tutti. So bene che, fino a poco tempo fa, solo il due per cento dei dirigenti provenivano da famiglie operaie, e so che anche adesso soltanto sette ragazzi su cento completano gli studi universitari. Forse non abbiamo fatto tutto quello che si doveva e si poteva fare, ma qualche volta sono mancati gli strumenti. Toccherà al nuovo Parlamento dare allo Stato più autorità, modernizzare le strutture, rendere più attivi gli organismi burocratici e più semplici i rapporti con i cittadini. </p><p class="paragraph" data-counter="3" id="p-3">Il centro-sinistra ha rafforzato la democrazia, e per la prima volta il Paese ha un piano di programmazione economica<sup><a href="#curatornote-3" id="curatornote-ref-3">[3]</a></sup> che ne armonizza lo sviluppo. Ma l'autorità di un governo nasce dalla sua forza: ognuno di noi, con la sua scheda, può dare maggior prestigio e più possibilità di agire a quei partiti che assicurano il progresso e garantiscono l'indipendenza delle istituzioni. Capisco anche coloro che non sono d'accordo, che non si ritengono soddisfatti dai risultati, e si dimostrano poco convinti delle promesse: ma considero l’astensione un gesto sterile. Agli innegabili difetti di questa democrazia posso magari opporre le molto discutibili risorse di una possibile dittatura. C'è da scegliere: a sinistra e a destra. Ai giovani voglio dire che mi rendo conto del loro disagio e che sinceramente comprendo la loro aspirazione a modificare in meglio il mondo che li circonda. È certo che hanno diritto a una scuola più aperta, più moderna, e che la nazione non può permettersi di sprecare i talenti. Dicano, dunque, discutano, si organizzino, per affermare i loro principi, le loro aspirazioni, ma non si isolino, non si considerino una casta fuori della comunità e soprattutto non disprezzino, per un eccesso polemico, tutto ciò che è stato fatto. Forse non è molto ma speriamo di consegnare loro un Paese migliore di quello che noi stessi abbiamo ereditato. Nell'ultima lettera di un poeta che andava alla guerra e a morire, Giosué Borsi<sup><a href="#curatornote-4" id="curatornote-ref-4">[4]</a></sup>, si legge: «io voglio combattere per un’<span about="https://w3id.org/moro/enoam/data/132309/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> più buona». È un sentimento che può guidarci anche oggi. </p><ol id="curatorNotes"><li about="https://w3id.org/moro/enoam/data/132309/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Il riferimento è all’alluvione che colpisce Firenze e il centro-Nord Italia nel novembre 1966. <a href="#curatornote-ref-1">↑</a></li><li about="https://w3id.org/moro/enoam/data/132309/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Il riferimento è al terremoto del Belice che colpisce la zona occidentale della Sicilia nel gennaio 1968. <a href="#curatornote-ref-2">↑</a></li><li about="https://w3id.org/moro/enoam/data/132309/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Il riferimento è al Piano Pieraccini, ovvero al programma di sviluppo economico per il quinquennio 1965-1969 licenziato dal Consiglio dei ministri nel gennaio 1965 ma approvato dal Parlamento soltanto nel 1967. <a href="#curatornote-ref-3">↑</a></li><li about="https://w3id.org/moro/enoam/data/132309/v1/curatornote-4" id="curatornote-4" property="dcterms:creator" resource="https://w3id.org/moro/enoam/data/michele-cento" typeof="fabio:Comment"> Giosuè Borsi (1888-1915), scrittore e poeta italiano. <a href="#curatornote-ref-4">↑</a></li></ol></body></html>