<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.167" name="dcterms.relation"/><meta content="10.48678/unibo/aldomoro1.3.2.167" name="dcterms.identifier"/><meta content="Moro, Aldo, [Discorso tenuto a Milano in occasione della celebrazione dei venti anni Unione commercianti di Milano], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.167." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Discorso tenuto a Milano in occasione della celebrazione dei venti anni dell'Unione commercianti di Milano</title>
<div id="mentionMeta"><meta about="https://w3id.org/moro/enoam/data/comunita-economica-europea" typeof="foaf:Organization"/><meta about="https://w3id.org/moro/enoam/data/comunita-economica-europea" content="CEE" property="rdfs:label"/><meta about="https://w3id.org/moro/enoam/data/comunita-economica-europea" property="owl:sameAs" resource="http://www.wikidata.org/entity/Q52847"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Discorso tenuto a Milano in occasione della celebrazione dei venti anni dell'Unione commercianti di Milano </h1><p class="paragraph" data-counter="1" id="p-1">Il nostro apparato distributivo ha posto in evidenza una notevole capacità di espansione. Questa certamente è stata una componente non indifferente del nostro sviluppo in quanto ha soddisfatto la funzione di attivazione dei circuiti commerciali, essenziale al progresso di un sistema economico evoluto. Non daremmo tuttavia manifestazioni di serena obiettività e di chiarezza interpretativa della realtà, se non rilevassimo che lo sviluppo del settore distributivo, quale si è venuto manifestando, se ha adempiuto ai servizi suoi propri, collaborando pertanto all'espansione economica del Paese, si è tuttavia manifestato ponendo in rilievo, ed anzi, talvolta, accentuando nel tempo, aspetti intrinseci di debolezza che, in quanto tali, rappresentano gravi difficoltà per gli operatori economici del settore e occasioni di tensioni e di disarmonie nello sviluppo della nostra società. </p><p class="paragraph" data-counter="2" id="p-2">La frammentazione estrema del sistema distributivo quale è unanimemente riconosciuta, la conseguente debolezza economica delle aziende, che non hanno dimensione sufficiente e struttura interna tali da rendere possibile un processo di modernizzazione e di introduzione di nuove tecniche organizzative, la limitata capacità, in termini di popolazione servita, di ogni unità distributrice, sono tutti fattori per la cui valutazione, nel contesto dei processi di razionalizzazione che caratterizza, pur in modi diversi e peculiari, i vari settori dell'economia moderna, non crediamo possano sussistere divergenze di opinione. Noi crediamo nella funzione commerciale essenziale al processo di sviluppo economico; valutiamo incontestabile e meritorio l'apporto della libera imprenditività che in essa dovrà concretarsi, ma riteniamo, proprio per questa valutazione, che sia doverosa una osservazione della realtà al tempo stesso spassionata e libera da illusioni e semplicismi per quanto riguarda la soluzione dei problemi. Le prospettive di sviluppo economico e civile che con fermezza e coerenza vogliamo perseguire pongono al settore commerciale l'urgenza di un processo evolutivo senza del quale non solo esso incontrerà rilevanti difficoltà, ma tutto lo sforzo nazionale di espansione e di ammodernamento potrà risentire di gravi appesantimenti. </p><p class="paragraph" data-counter="3" id="p-3">Il processo di aumento del reddito, nel quale siamo impegnati, in quanto è la condizione ineliminabile per il raggiungimento di mete di maggiore civiltà e giustizia per tutti gli italiani, deve essere perseguito con eguale intensità in tutti i settori produttivi. </p><p class="paragraph" data-counter="4" id="p-4">Esso, mentre da un lato non potrà che concretarsi in uno sviluppo delle attività produttive di carattere industriale e in un potenziamento della nostra agricoltura, non potrà non dar vita a quei processi di espansione delle attività del settore terziario di cui la funzione commerciale è la componente essenziale. Il progresso della società non può non passare attraverso una ulteriore valorizzazione dell'apporto dei servizi all'attività di tutto il sistema economico. Pertanto, il settore distributivo italiano deve espandere le sue attività e non ridimensionarle. Vorrei esprimere un'opinione sulle caratteristiche di questa espansione. Sarebbe erroneo ritenere che l'ammodernamento e l'adeguamento del sistema distributivo comporti la diminuzione degli addetti al settore stesso. Il problema è piuttosto come più razionalmente impiegare il numero considerevole di persone che attualmente dedicano la loro attività imprenditoriale e lavorativa al settore, in un contesto di più efficiente organizzazione dei fattori produttivi che permetta di conseguire una quantità sempre crescente di servizi, raggiungendo anche, e, specialmente nel settore della distribuzione, quelle mete in termini di aumento della produttività che sono il presupposto di una vitalità espansiva di tutta la nostra economia. </p><p class="paragraph" data-counter="5" id="p-5">Questo processo di riorganizzazione deve iniziare con identificare ed eliminare le difficoltà che ancora si frappongono allo sviluppo di sempre nuove capacità imprenditoriali all'interno del settore stesso e al libero accesso di nuova imprenditività orientata ad accettare la selezione della libera competizione economica. </p><p class="paragraph" data-counter="6" id="p-6">Questa è una condizione, d'altra parte, basilare dei meccanismi di espansione del nostro sistema produttivo e crediamo debba essere valorizzata in tutti i settori, se vogliamo mantenere fede a quei principi di libertà e responsabilità economica che sono stati e saranno alla base del nostro progresso. È un processo da condurre avanti senza pigrizia, ma con la necessaria gradualità e prudenza. Ed io sono incoraggiato dal fatto che, pur con le remore che il senso di responsabilità impone, venga riconosciuta in questa imponente assemblea che modifiche nel sistema sono necessarie e che si deve fare affidamento nella forza creativa della libertà. Nel sistema distributivo, poi, potranno utilmente agire, e anzi essere ognuna indispensabile, sia le forme tradizionali di distribuzione evolventesi in modo sempre più razionale, sia le forme nuove, quali quelle che si sono venute introducendo nel nostro Paese soprattutto in questo dopoguerra. La validità e l'efficienza di tutto il sistema non può prescindere da una molteplicità di forme e di caratteristiche imprenditoriali ed aziendali, purché ognuna di esse sappia assumere, in accordo con le diverse realtà del Paese e in uno sforzo di costante adeguamento, le strutture concrete di una organizzazione veramente economica. Le nuove forme di distribuzione devono manifestare la validità economica della loro funzione e la capacità di stimolo da <em>imprimere </em>a tutto il settore; quindi ogni sforzo deve essere fatto per dar vita ad assecondare il processo di trasformazione delle <em>tradizionali</em> forme distributive perché alle une e alle altre è legato lo sviluppo economico del Paese.</p><p class="paragraph" data-counter="7" id="p-7">Mi rivolgo pertanto ai commercianti, per dare ad essi il senso della insostituibilità della loro funzione e la certezza del valore che essa assumerà con il progredire del nostro sviluppo economico. Mi rivolgo, però, anche ad essi con fiducia, facendo eco a quanto già ha detto l'on. Origlia, ricordando quanto i commercianti hanno fatto in questi anni sotto la guida illuminata del dott. Casaltoli, per stimolarli a considerare che trasformazioni sono necessarie nella nostra struttura distributiva, perché essa possa, razionalmente impiegando i fattori produttivi, far fronte all'aumento di richiesta di servizi con un aumento della reale capacità di produzione di essi, perché il processo distributivo divenga un aspetto della raggiunta maturità del nostro sistema economico e non invece, a causa di strutture arcaiche, un generatore incontrollato di spinta a livello dei costi e pertanto un elemento di instabilità per la nostra economia. </p><p class="paragraph" data-counter="8" id="p-8">Una volta definita la funzione della grande distribuzione di tipo nuovo e di quella tradizionale sono certo che lo Stato seguirà con grande attenzione lo svolgersi degli indicati processi che si ripromette di controllare ed assecondare, riconsiderando, questa prospettiva e nel quadro della politica di programmazione economica, tutte le agevolazioni capaci di stimolare la trasformazione delle vecchie strutture con una attenzione particolare ai problemi dell'addestramento professionale nella consapevolezza che non si potrà avere una reale evoluzione del sistema distributivo, se non si porterà ad un più alto livello la preparazione tecnica del fattore umano che in esso opera. Ma non saranno trascurati nella responsabile visione di insieme che è un nostro dovere, i problemi del regime delle locazioni per gli esercizi commerciali, del sistema previdenziale, per il quale un grande sforzo è stato già compiuto, del-credito dell'esportazione, del sistema fiscale nel quadro di una urgente riforma che è anche un nostro impegno verso la <span about="https://w3id.org/moro/enoam/data/132167/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/comunita-economica-europea" typeof="deo:Reference">CEE</span>. </p><p class="paragraph" data-counter="9" id="p-9">Stiamo uscendo da un periodo in cui, unitamente a rilevanti difficoltà di ordine congiunturale, le nostre strutture produttive, pubbliche e private, si sono trovate di fronte all'esigenza di profonde trasformazioni e di adeguamenti razionali, per garantire un processo di sviluppo intenso quale lo richiese la condizione del nostro Paese e quale lo rendono possibile le energie che esso racchiude. La realtà di una piena integrazione economica internazionale, a livello della <span about="https://w3id.org/moro/enoam/data/132167/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/comunita-economica-europea" typeof="deo:Reference">Comunità europea</span>, in cui da tempo crediamo e per la quale sempre abbiamo operato coerenti scelte politiche, si sta avvicinando e, mentre ci fornisce precise mete in termini di superamento degli squilibri che ancora ci separano dagli altri paesi europei, ci mostra altresì le grandi capacità di propulsione e le opportunità connesse alla formazione di un mercato di ampie dimensioni quali richiede una moderna economia Ma ad essa sono anche legati i rischi delle più gravi delusioni, se non saremo stati capaci di portare a compimento, nel tempo dovuto, le necessarie trasformazioni che già si sono avviate. </p><p class="paragraph" data-counter="10" id="p-10">Tutta la nostra collettività nazionale, tutti i settori economici devono sentirsi impegnati in questo sforzo. lo mi auguro che l'imminente dibattito parlamentare sulla politica di programmazione rappresenti un’ulteriore presa di coscienza di questa esigenza. </p><p class="paragraph" data-counter="11" id="p-11">Tuttavia, mentre mi rivolgo a voi, invitandovi ad essere i principali artefici della trasformazione in forme più moderne, razionali ed efficienti, dei nostri canali distributivi, così come in altre occasioni e negli stessi termini ho parlato ai rappresentanti di altri settori, mentre vi dò assicurazione che sono al Governo ben presenti i suoi compiti nello stimolare, aiutare e coordinare le trasformazioni, desidero anche dare un'ulteriore testimonianza della nostra determinazione a perseguire i programmi di espansione, assicurando insieme le necessarie condizioni di stabilità monetaria ed una efficace presenza dello Stato nel nostro sistema economico. Sono di molta attualità, a tal proposito le discussioni sulla spesa pubblica e sui problemi che essa pone alla responsabilità del governo, in primo luogo della collettività nazionale tutta. </p><p class="paragraph" data-counter="12" id="p-12">Preciso, anzitutto, che non riteniamo possibile, sul piano tecnico e sul piano storico, perplessità sul ruolo dello Stato, e pertanto della spesa pubblica, nelle moderne economie. È una realtà che si è venuta affermando in tutti i paesi occidentali e che noi accettiamo con una convinta adesione ad una concezione dell'economia che riconosca il ruolo dello Stato come stimolatore e coordinatore del processo di sviluppo. Le recenti esperienze congiunturali hanno apportato ulteriori elementi di prova alla validità di tale impostazione, quando ci hanno mostrato come mediante l'azione della spesa pubblica è stato possibile da un lato limitare la caduta della domanda interna globale e dall'altro portare un sensibile contributo alla ricostruzione degli interni equilibri delle attività produttive. </p><p class="paragraph" data-counter="13" id="p-13">Non ci nascondiamo, tuttavia, che l'espansione della spesa pubblica, quando non sia controllata, possa compromettere seriamente la sua stessa funzionalità ed il raggiungimento delle finalità cui essa è orientata nella visione di una organica politica programmatica. Il problema, pertanto, che abbiamo dinnanzi, è proprio quello di riportare tutta la struttura della finanza pubblica, ed il bilancio dello Stato in particolare, agli equilibri delineati nel programma di sviluppo economico e che possono essere sintetizzati nella necessità di ridare contenuto e dimensione sufficiente al risparmio pubblico affinché, mediante esso, si possa agire in direzione di quegli investimenti indispensabili per le infrastrutture economiche e civili del paese. A questo scopo se si escludono inasprimenti fiscali, non resta che una responsabile opera di contenimento delle spese correnti, puntando anche ad eliminare, in una linea di maggior ordine di correttezza amministrativa, il ricorso al mercato creditizio per la copertura dei disavanzi. </p><p class="paragraph" data-counter="14" id="p-14">Questo indirizzo sarà perseguito con decisione proprio per ridare respiro al processo di investimenti, tra i quali hanno particolare rilievo quelli pubblici, che non riteniamo possano essere arrestati o limitati, specie per quanto riguarda l'attuazione delle decisioni programmatiche già adottate, senza compromettere non solo gli obiettivi di carattere sociale, ma anche le stesse possibilità di sviluppo di importanti settori produttivi. Questa prospettiva è la sola alla quale il Governo possa ispirare la sua azione assumendosi, per il bene di tutti, la responsabilità, non eludibile, di dire di no alle richieste che in essa non si inseriscano. Certo siamo consapevoli che una tale politica di bilancio, mirante ad un più corretto rapporto tra parte corrente ed investimenti pubblici, resterebbe precaria, senza la decisione che noi abbiamo manifestato, e confermiamo di affrontare in modo organico e razionale il problema di una ristrutturazione della pubblica amministrazione, affinché il costo del suo funzionamento possa essere correlato ai servizi effettivamente prestati alla collettività nazionale. Le discussioni sulla spesa pubblica, quando condotte con competenza e aliene da visioni preconcette, hanno rappresentato e rappresentano un aspetto di grande maturità della nostra vita civile. il Governo risponde ad esse riconfermando la decisione di orientare la sua condotta verso la realizzazione del programma economico nazionale, mirando a garantire le condizioni per lo sviluppo del Paese, quali in esso sono state delineate ed impegnandosi ad un costante controllo della validità delle stesse nell'evolversi della realtà. Con questo impegno riteniamo di poter concretamente dimostrare l'efficacia delle impostazioni programmatiche che abbiamo presentato al Paese. </p><p class="paragraph" data-counter="15" id="p-15">È nostra speranza che ad esse vorranno ispirare la loro attività tutti i gruppi sociali e le categorie produttive, responsabilmente consapevoli che solo nel progresso generale di tutta la nostra economia potrà essere ritrovata concreta possibilità per un reale e graduale soddisfacimento delle legittime aspirazioni particolari. L'assunzione delle responsabilità proprie dello Stato ed una certa misura di autodisciplina sociale, e cioè di consapevolezza democratica, restano la base per l'ordinato progresso della società italiana. Lo Stato farà il suo dovere nell'ordinare, stimolare, concedere, graduare, se è necessario, negare. I cittadini ed i gruppi sociali faranno la loro parte con libere rivendicazioni, ma anche con il comprendere, l'aderire, il commisurare le aspirazioni alle possibilità, non secondo il metro dell'egoismo, ma dell'interesse generale e della giustizia. Il pungolo della libertà è necessario, mail senso di responsabilità è altrettanto necessario. Si tratta di trovare il giusto punto di equilibrio tra le proprie aspirazioni e quelle della collettività nazionale nel suo insieme. Una democrazia è viva quando la ricerca di questo limite, di questa condizione dello sviluppo è fatta dai singoli e dai gruppi e non è fissata, una volta per tutte, da uno Stato autoritario. Ma una democrazia vive, quando singoli e gruppi, esplorando la realtà economica e sociale, sappiano arrestarsi al punto giusto e comporsi, essi stessi, nell'unità fondata sulla giustizia. In tali condizioni uno Stato non autoritario, ma autorevole, uno Stato democratico, può essere la guida non opprimente di una società libera in reale evoluzione. Noi desideriamo essere espressione di una società democratica, sensibile ai moti dal basso, pronti ad apprezzarne il valore, capaci di esercitare la nostra autorità di pari passo con il senso di responsabilità che nella vita democratica si sviluppa e costituisce la base del potere sociale. </p><p class="paragraph" data-counter="16" id="p-16">Vogliamo insomma camminare insieme con i singoli e con i gruppi comprendendoli ed essendone compresi. È un cammino difficile, ma in esso, se tutti avranno buona volontà, sarà possibile evitare la frattura che genera il disordine, compromette il progresso, determina le involuzioni autoritarie. Siamo qui, per rendere omaggio, con profonda fiducia, alla libertà creatrice ed ordinatrice. E la fiducia nasce dalla constatata, crescente consapevolezza dei cittadini. Quando essi mostrano, come mi pare che abbiano fatto e che facciano, di ripudiare la sterile protesta, di rifuggire dalle posizioni estreme, di temere e respingere le spinte autoritarie, di comprendere i rischi di rivendicazioni convulse e disordinate, di apprezzare le responsabili soluzioni democratiche dei problemi sociali del nostro tempo, il Governo può disporsi con serenità ad assolvere il suo compito e continuare con qualche ottimismo il suo difficile lavoro. Vorrei interpretare in questo senso, come un incoraggiamento ed un impegno, il consenso che ci è venuto, quando promettevamo meno degli altri, ma avevamo in mente un limitato, ma reale progresso da realizzare tutto nella libertà e con la libertà. Un progresso limitato, ma reale, del quale le tappe sono indicate nel tempo del nostro programma. Ma il punto di arrivo è alto e luminoso. Non lo perdano di vista gli italiani, mentre ad essi si domanda di accettare il ritmo ordinato di un sicuro sviluppo. E non perdano essi di vista soprattutto, la libertà, nella quale soltanto il progresso significa una vera conquista della civiltà umana.</p></body></html>