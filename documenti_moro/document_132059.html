<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.3.2.059" name="dcterms.relation"/><meta content="10.48678/unibo/aldomoro1.3.2.059" name="dcterms.identifier"/><meta content="Moro, Aldo, [Discorso per l’inaugurazione del Salone internazionale dell’automobile di Torino], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 3, La prima legislatura di centro-sinistra (1964-1968), a cura di Leopoldo Nuti e Paolo Pombeni, edizione e nota storico-critica di Michele Cento, Bologna, Università di Bologna, 2024. DOI: https://doi.org/10.48678/unibo/aldomoro1.3.2.059." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, La prima legislatura di centro-sinistra (1964-1968), 2021" name="description"/><title>Discorso per l’inaugurazione del Salone internazionale dell’automobile diTorino</title>
<div id="mentionMeta"><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/torino" typeof="dcterms:Location"/><meta about="https://w3id.org/moro/enoam/data/torino" content="Torino" property="rdfs:label"/><meta about="https://w3id.org/moro/enoam/data/torino" property="owl:sameAs" resource="http://www.wikidata.org/entity/Q495"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1 class="title">Discorso per l’inaugurazione del Salone internazionale dell’automobile di Torino</h1><p class="paragraph" data-counter="1" id="p-1">Questa grande manifestazione cade in un momento di particolare difficoltà per l’industria automobilistica italiana, la quale, per altro, nell’ultimo decennio ha compiuto progressi imponenti, contribuendo in maniera decisiva alla motorizzazione del <span about="https://w3id.org/moro/enoam/data/132059/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/italia" typeof="deo:Reference">Paese</span>.</p><p class="paragraph" data-counter="2" id="p-2">Ricordo che soltanto dieci anni or sono il numero di automobili in circolazione in <span about="https://w3id.org/moro/enoam/data/132059/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> ammontava a 988608 salito a ben 5168039 nell’anno 1964. Il cammino percorso è quindi notevole e vi sono molti motivi per giudicare positivo quanto è stato fatto per dotare gli italiani di mezzi di trasporto, che hanno così accresciuto un aspetto fondamentale della loro libertà.</p><p class="paragraph" data-counter="3" id="p-3">L’industria meccanica italiana ha trovato e trova nell’automobile uno dei suoi momenti principali. Questa industria – al pari di quella edilizia – svolge una funzione determinante nel sostenere lo sviluppo economico del <span about="https://w3id.org/moro/enoam/data/132059/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/italia" typeof="deo:Reference">Paese</span>. Ciò spiega il profondo interesse che ha il Governo per le vicende della produzione automobilistica, la quale, grazie ai suoi straordinari progressi, ha permesso lo sviluppo di tanti altri settori dell’industria meccanica, offrendo nuovi stimoli alle iniziative in atto e nuove occasioni di lavoro per molte iniziative, specie quelle che hanno consentito la introduzione delle più recenti scoperte della scienza e della tecnologia. </p><p class="paragraph" data-counter="4" id="p-4">Desidero, a questo riguardo, ricordare che la industria dell’automobile ha dato occasione alla metallurgia di affrontare e risolvere difficili problemi rendendo possibile la produzione di macchine di rara efficienza, di limitato peso e di basso costo. Se si pensa che all’inizio del secolo, - in moneta avente eguale capacità di acquisto – l’automobile aveva un costo per chilogrammo molto superiore all’attuale, pur offrendo prestazioni infinitamente minori, si comprende quanto grande sia stato il cammino compiuto dalle nostre aziende, le quali hanno potuto valersi di tecnici di eccezionale competenza e di maestranze di riconosciuta bravura.</p><p class="paragraph" data-counter="5" id="p-5">Questo stupendo cammino, che dal 1962 non ha conosciuto soste, e che specie nell’ultimo quadriennio ha segnato progressi eccezionali, quest’anno ha sofferto una battuta d’arresto. Indubbiamente se si pensa che dal 1960 al 1963 il numero dei veicoli costruiti si era più che raddoppiato, non deve sorprendere che la produzione di autoveicoli abbia potuto registrare qualche rallentamento; il che preoccupa il Governo, specie se si tiene conto che la riduzione di accentua per i veicoli industriali, la cui produttività è particolarmente preziosa.</p><p class="paragraph" data-counter="6" id="p-6">Questa situazione ha messo a dura prova le aziende; esse però hanno dimostrato un alto grado di efficienza, affrontando in maniera esemplare le difficoltà del mercato internazionale e accrescendo il volume delle esportazioni, che ha così contribuito a mantenere alto il livello della occupazione e della produzione.</p><p class="paragraph" data-counter="7" id="p-7">Il Governo desidera esprimere il suo vivo compiacimento per i successi riportati nella esportazione, che provano quanto sia solida e forte l’industria automobilistica italiana, il che autorizza a guardare con serenità l’avvenire. </p><p class="paragraph" data-counter="8" id="p-8">L’imponenza del parco automobilistico italiano, che a fine anno supererà i 5 milioni di autoveicoli, costituisce di per sé la fonte principale del mercato interno che resta condizione essenziale per attuare una larga politica delle esportazioni. </p><p class="paragraph" data-counter="9" id="p-9">Il Governo si rende pienamente conto della necessità di creare le condizioni affinché le automobili possano servire felicemente i trasporti. A tal fine si propone di continuare ad attuare quella politica di sviluppo della rete stradale, che costituisce un prezioso patrimonio del nostro <span about="https://w3id.org/moro/enoam/data/132059/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/italia" typeof="deo:Reference">Paese</span>. Nel ricordare l’avvenuto compimento dell’Autostrada del Sole e del traforo del Gran S. Bernardo, assicura che asseconderà le iniziative intese a creare nuovi trafori nel sistema alpino.</p><p class="paragraph" data-counter="10" id="p-10">Prima di dichiarare aperto il 46° Salone Internazionale dell’Automobile, desidero assicurare la città di <span about="https://w3id.org/moro/enoam/data/132059/v1/mention-4" class="mention place" id="mention-4" property="dcterms:references" resource="https://w3id.org/moro/enoam/data/torino" typeof="deo:Reference">Torino</span> – che tanta parte ha avuto nel costruire la storia d’<span about="https://w3id.org/moro/enoam/data/132059/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> e che ha saputo trovare nell’industria dell’automobile il motivo fondamentale della sua ascesa economica – che non mancherà da parte del Governo ogni comprensione e ogni aiuto, affinché sia assicurata la continuazione dello sviluppo che ha permesso a un rilevante numero di lavoratori del Mezzogiorno e di altre contrade d’<span about="https://w3id.org/moro/enoam/data/132059/v1/mention-7" class="mention place" id="mention-7" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, di trovare qui una felice occupazione.</p></body></html>