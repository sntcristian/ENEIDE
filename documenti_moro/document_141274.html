<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ wdt: http://www.wikidata.org/prop/direct/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.4.1.274" name="dcterms.relation"/><meta content="10.48678/unibo/aldomoro1.4.1.274" name="dcterms.identifier"/><meta content="Moro, Aldo, [No al ritorno del centrismo: intervento alla Direzione della Dc], in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 4, Al ministero degli Esteri e all’opposizione nel partito (giugno 1968 – maggio 1973), a cura di Guido Formigoni e Agostino Giovagnoli, edizione e nota storico-critica di Enrico Palumbo, Bologna, Università di Bologna, 2021. DOI: https://doi.org/10.48678/unibo/aldomoro1.4.1.274." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Al ministero degli Esteri e all’opposizione nel partito (giugno 1968 – maggio 1973), 2021" name="description"/><title>[No al ritorno del centrismo: intervento alla Direzione della Dc]</title>
<div id="mentionMeta"><meta about="https://w3id.org/moro/enoam/data/arnaldo-forlani" typeof="foaf:Person"/><meta about="https://w3id.org/moro/enoam/data/arnaldo-forlani" content="Arnaldo Forlani" property="rdfs:label"/><meta about="https://w3id.org/moro/enoam/data/arnaldo-forlani" property="owl:sameAs" resource="http://www.wikidata.org/entity/Q434786"/><meta about="https://w3id.org/moro/enoam/data/arnaldo-forlani" content="Forlani, Arnaldo" property="skos:prefLabel"/><meta about="https://w3id.org/moro/enoam/data/giulio-andreotti" typeof="foaf:Person"/><meta about="https://w3id.org/moro/enoam/data/giulio-andreotti" content="Giulio Andreotti" property="rdfs:label"/><meta about="https://w3id.org/moro/enoam/data/giulio-andreotti" property="owl:sameAs" resource="http://www.wikidata.org/entity/Q50005"/><meta about="https://w3id.org/moro/enoam/data/giulio-andreotti" content="giulio-andreotti" property="wdt:P1986"/><meta about="https://w3id.org/moro/enoam/data/giulio-andreotti" content="Andreotti, Giulio" property="skos:prefLabel"/><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/><meta about="https://w3id.org/moro/enoam/data/partito-liberale-italiano" typeof="foaf:Organization"/><meta about="https://w3id.org/moro/enoam/data/partito-liberale-italiano" content="Partito Liberale Italiano" property="rdfs:label"/><meta about="https://w3id.org/moro/enoam/data/partito-liberale-italiano" property="owl:sameAs" resource="http://www.wikidata.org/entity/Q508733"/><meta about="https://w3id.org/moro/enoam/data/partito-socialista-italiano" typeof="foaf:Organization"/><meta about="https://w3id.org/moro/enoam/data/partito-socialista-italiano" content="Partito Socialista Italiano" property="rdfs:label"/><meta about="https://w3id.org/moro/enoam/data/partito-socialista-italiano" property="owl:sameAs" resource="http://www.wikidata.org/entity/Q590750"/><meta about="https://w3id.org/moro/enoam/data/partito-comunista-italiano" typeof="foaf:Organization"/><meta about="https://w3id.org/moro/enoam/data/partito-comunista-italiano" content="Partito Comunista Italiano" property="rdfs:label"/><meta about="https://w3id.org/moro/enoam/data/partito-comunista-italiano" property="owl:sameAs" resource="http://www.wikidata.org/entity/Q461886"/></div>

<div id="footnoteMeta"><meta about="https://w3id.org/moro/enoam/data/enrico-palumbo" typeof="foaf:Person"/><meta about="https://w3id.org/moro/enoam/data/enrico-palumbo" content="Enrico Palumbo" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>[No al ritorno del centrismo: intervento alla Direzione della Dc]</h1><p class="paragraph" data-counter="1" id="p-1">Consapevole, come sono, delle difficoltà che caratterizzano questo momento politico e delle responsabilità che esso comporta, desidero esprimere al <span about="https://w3id.org/moro/enoam/data/141274/v1/mention-0" class="mention person" id="mention-0" property="dcterms:references" resource="https://w3id.org/moro/enoam/data/arnaldo-forlani" typeof="deo:Reference">Segretario</span> del <span about="https://w3id.org/moro/enoam/data/141274/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Partito</span><sup><sup><a href="#curatornote-1" id="curatornote-ref-1">[1]</a></sup></sup> ed al <span about="https://w3id.org/moro/enoam/data/141274/v1/mention-17" class="mention person" id="mention-17" property="dcterms:references" resource="https://w3id.org/moro/enoam/data/giulio-andreotti" typeof="deo:Reference">Presidente del Consiglio</span><sup><sup><a href="#curatornote-2" id="curatornote-ref-2">[2]</a></sup></sup> incaricato il più cordiale augurio di successo nell’assolvimento del compito che è loro affidato.</p><p class="paragraph" data-counter="2" id="p-2">Ma anche a noi tocca meditare, valutare e scegliere. Una decisione chiara e rapida è richiesta da ogni parte alla <span about="https://w3id.org/moro/enoam/data/141274/v1/mention-18" class="mention organization" id="mention-18" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>. Certo la nostra posizione dominante lo esige. E del resto, la condizione del Paese è tanto difficile, che una guida sicura non può assolutamente mancare. Ma ciò non significa che possa essere compiuta alla leggera quella scelta centrista che si vuole presentare come la più ovvia e la più rispondente, o la sola rispondente, alla volontà del corpo elettorale. È così rapida l’involuzione, da me denunciata nel Consiglio Nazionale del settembre scorso<sup><sup><a href="#curatornote-3" id="curatornote-ref-3">[3]</a></sup></sup>, che può essere oggi lasciata cadere, quasi senza riflettervi un momento, quella politica che tre congressi hanno indicato come propria della <span about="https://w3id.org/moro/enoam/data/141274/v1/mention-19" class="mention organization" id="mention-19" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> introducendo al suo posto una politica diversa, quella che non solo e non tanto include il <span about="https://w3id.org/moro/enoam/data/141274/v1/mention-24" class="mention organization" id="mention-24" property="dcterms:references" resource="https://w3id.org/moro/enoam/data/partito-liberale-italiano" typeof="deo:Reference">Partito Liberale</span>, ma anche più esclude il <span about="https://w3id.org/moro/enoam/data/141274/v1/mention-26" class="mention organization" id="mention-26" property="dcterms:references" resource="https://w3id.org/moro/enoam/data/partito-socialista-italiano" typeof="deo:Reference">Partito Socialista</span>. In verità di una alternativa, nella quale dovrebbe articolarsi il sistema democratico, abbiamo sentito parlare nella impostazione dell’ultima convulsa campagna elettorale. Ma si trattava sempre di una alternativa, nella quale era presente, se realizzabile su di una piattaforma appropriata, la politica di centro-sinistra. E malgrado le passioni che hanno animato questa drammatica vicenda, appariva evidente, anche alla luce di non rinnegate e solenni decisioni di partito, che la continuazione della politica di centro-sinistra aveva, in certo senso, una posizione prioritaria e l’alternativa ad essa un significato subordinato e, per così dire, di necessità. Su questa posizione aperta, ma qualificata, è venuto il consenso dell’elettorato. E su questa base, sempre alla luce delle deliberazioni e della storia del <span about="https://w3id.org/moro/enoam/data/141274/v1/mention-4" class="mention organization" id="mention-4" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Partito</span>, devono essere compiute le scelte. Avere alternative significa appunto scegliere e scegliere ragionevolmente. Non sarebbe conforme al significato dell’alternativa né dare come acquisita, per consenso elettorale, la politica non sperimentata nella situazione nuova del Paese, né, come sembra si voglia fare, congiungere le due alternative, delineando una politica di più vasta ed indifferenziata solidarietà democratica, proponendola come una non prevista e non prevedibile condizione per un discorso politico tra <span about="https://w3id.org/moro/enoam/data/141274/v1/mention-20" class="mention organization" id="mention-20" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> e <span about="https://w3id.org/moro/enoam/data/141274/v1/mention-27" class="mention organization" id="mention-27" property="dcterms:references" resource="https://w3id.org/moro/enoam/data/partito-socialista-italiano" typeof="deo:Reference">Partito Socialista</span>.</p><p class="paragraph" data-counter="3" id="p-3">Si dovrebbe dunque scegliere ed è questa, al di là di pericolose e futili evasioni, la sostanza delle cose, tra la politica di centro, che ha dominato per un decennio la vita politica italiana, e la politica di centro-sinistra che l’ha caratterizzata, dopo alcuni anni di difficile e sofferta preparazione, per un altro decennio dal ‘62 ad oggi.</p><p class="paragraph" data-counter="4" id="p-4">Cambiare oggi è dunque una svolta. Io rispetto naturalmente le posizioni di coloro che hanno avversato la politica di centro-sinistra e non già tornano, ma sono da sempre su posizioni centriste. Rispetto egualmente, ma qui il discorso dev’essere più articolato, coloro che ritornano alla politica di centro, che accettano l’idea di una stabile collocazione del <span about="https://w3id.org/moro/enoam/data/141274/v1/mention-28" class="mention organization" id="mention-28" property="dcterms:references" resource="https://w3id.org/moro/enoam/data/partito-socialista-italiano" typeof="deo:Reference">Partito Socialista</span> all’opposizione. Chi ritiene consumata e non più praticabile l’esperienza di centro-sinistra, coglie evidentemente ostacoli insuperabili, rischi tali che non possono essere corsi.</p><p class="paragraph" data-counter="5" id="p-5">Noi non abbiamo dimenticato l’aspra polemica elettorale ed alcuni fatti di divaricazione che, nel tempo, si sono manifestati, rendendo incerta la guida politica del Paese. Ma, se può rilevarsi, talvolta, una minore consapevolezza nel <span about="https://w3id.org/moro/enoam/data/141274/v1/mention-34" class="mention organization" id="mention-34" property="dcterms:references" resource="https://w3id.org/moro/enoam/data/partito-socialista-italiano" typeof="deo:Reference">Partito socialista</span> di gravi ed urgenti problemi, di esigenze istituzionali e di stabilità (alle quali avevamo prestato attenzione nella passata legislatura), se si possono riscontrare non utili evasioni dal presente ed incontrollate anticipazioni sul futuro, uno scarso realismo insomma ed una tenuta e solidarietà meno salde di quanto non richieda una società inquieta come la nostra, non possiamo dire che le condizioni di crisi della nostra vita politica siano tutte da addebitare ai socialisti. Vi sono anche le difficoltà obiettive, vi sono eccessi critici e fatti dissociativi nella maggioranza, vi sono incertezze ed assenze della stessa <span about="https://w3id.org/moro/enoam/data/141274/v1/mention-21" class="mention organization" id="mention-21" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>. Sarebbe perciò ingiusto fare il processo solo al <span about="https://w3id.org/moro/enoam/data/141274/v1/mention-35" class="mention organization" id="mention-35" property="dcterms:references" resource="https://w3id.org/moro/enoam/data/partito-socialista-italiano" typeof="deo:Reference">Partito Socialista Italiano</span>, fare anche il processo alle sue intenzioni e ritenere chiusa l’epoca dell’autonomia di quel <span about="https://w3id.org/moro/enoam/data/141274/v1/mention-9" class="mention organization" id="mention-9" property="dcterms:references" resource="https://w3id.org/moro/enoam/data/partito-socialista-italiano" typeof="deo:Reference">Partito</span>.</p><p class="paragraph" data-counter="6" id="p-6">Nello stesso comitato centrale, tenutosi dopo le elezioni<sup><sup><a href="#curatornote-4" id="curatornote-ref-4">[4]</a></sup></sup>, malgrado la forza delle passioni e la difficoltà ed incertezza della situazione, non sono mancati giudizi responsabili, propositi seri, manifestazioni di autonomia. Quest’ultima è stata considerata essenziale e valida finanche nella ipotesi di opposizione. Il dialogo politico con la <span about="https://w3id.org/moro/enoam/data/141274/v1/mention-22" class="mention organization" id="mention-22" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span> è stato riaffermato come caratterizzante per il <span about="https://w3id.org/moro/enoam/data/141274/v1/mention-30" class="mention organization" id="mention-30" property="dcterms:references" resource="https://w3id.org/moro/enoam/data/partito-socialista-italiano" typeof="deo:Reference">Partito Socialista</span>, mentre è stata considerata illusoria una politica di unità delle sinistre. Queste cose sono state dette senza l’incoraggiamento di un discorso aperto della <span about="https://w3id.org/moro/enoam/data/141274/v1/mention-23" class="mention organization" id="mention-23" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">Democrazia Cristiana</span>, di un impegnativo invito alla collaborazione. Certo le passioni devono placarsi ed alcune cose essere chiarite. Impegni seri sono necessari, per costruire una piattaforma democratica di Governo, antifascista nella ispirazione, libera dall’influenza comunista, avanzata sul piano civile e sociale, caratterizzata da atteggiamenti vigili e fermi insieme nel condurre innanzi la dialettica democratica nel Parlamento e nel Paese.</p><p class="paragraph" data-counter="7" id="p-7">Può darsi che non si sia pronti ad un’intesa di questo genere, ad un impegno profondo nel quale si ritrovino il senso dello Stato e la spinta al progresso dell’uomo e della società. Ma se la ripresa di questo discorso si rivelasse ora, almeno per ragioni psicologiche, impossibile, su noi ricadrebbe la responsabilità di non precludere siffatti sviluppi. È perciò nostro dovere non fare scelte contraddittorie con questa esigenza, e tali da compromettere utili prospettive. Una scelta di centro, aperta quanto si voglia, significherebbe chiusura. Né l’invocare lo stato di necessità, né il lasciare un posto disponibile per i socialisti, sarebbero atteggiamenti capaci di evitare il blocco della politica di centro-sinistra. Nei fatti simili decisioni sono per lungo tempo irreversibili e presentano condizioni adatte per assai pericolose intromissioni. Sarebbe del resto irrispettoso verso i liberali utilizzarli per il tempo necessario a ridar vita ad una politica che non li includa, con ciò, oltre tutto, logorando le possibilità che i liberali hanno di servire, in una forma o nell’altra, oggi e domani, la democrazia italiana. Non è necessario ora ripetere il nostro riconoscimento che il <span about="https://w3id.org/moro/enoam/data/141274/v1/mention-25" class="mention organization" id="mention-25" property="dcterms:references" resource="https://w3id.org/moro/enoam/data/partito-liberale-italiano" typeof="deo:Reference">Partito Liberale</span> è una autentica forza democratica e che da essa si attende, nei modi che le circostanze indicheranno, un importante contributo per la difesa delle libere istituzioni. Ma non è accettabile che si creino condizioni le quali obiettivamente conducano all’allontanamento dei socialisti.</p><p class="paragraph" data-counter="8" id="p-8">Se dunque il rapporto con il <span about="https://w3id.org/moro/enoam/data/141274/v1/mention-31" class="mention organization" id="mention-31" property="dcterms:references" resource="https://w3id.org/moro/enoam/data/partito-socialista-italiano" typeof="deo:Reference">Partito Socialista</span> dev’essere preservato, ciò vuol dire che la nostra oggi non può che essere una scelta preliminare, che apra la via ad un discorso e ad una esperienza, che potranno essere illuminanti. Su questa base saranno prese le decisioni definitive. Che si tratti poi, come si diceva, di una scelta preliminare, non significa rinunciare ad un Governo autorevole e capace di soddisfare le esigenze essenziali del momento politico, l’ordine democratico, la ripresa economica, lo sviluppo sociale. È lecito delineare una formula tripartita o monocolore, aperta al dialogo con il <span about="https://w3id.org/moro/enoam/data/141274/v1/mention-32" class="mention organization" id="mention-32" property="dcterms:references" resource="https://w3id.org/moro/enoam/data/partito-socialista-italiano" typeof="deo:Reference">Partito Socialista</span>, il quale dovrebbe rispondere positivamente al richiamo ad una comune responsabilità.</p><p class="paragraph" data-counter="9" id="p-9">Avendo avuto modo di parlare tante volte della politica di centro-sinistra, non è ora necessario ridire le ragioni per le quali essa non può essere, a nostro avviso, abbandonata. Questa politica significa infatti l’allargamento, fino al limite di sicurezza, che è nostro proposito non varcare mai, essendo esclusa una qualsiasi collaborazione con il <span about="https://w3id.org/moro/enoam/data/141274/v1/mention-36" class="mention organization" id="mention-36" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">Partito Comunista</span>, della base popolare dello Stato. Per questa via la democrazia si approfondisce e rafforza e sono consolidate le istituzioni, esposte da destra e da sinistra ad una forte contestazione. La collocazione del <span about="https://w3id.org/moro/enoam/data/141274/v1/mention-37" class="mention organization" id="mention-37" property="dcterms:references" resource="https://w3id.org/moro/enoam/data/partito-comunista-italiano" typeof="deo:Reference">Partito Comunista</span> all’opposizione, la dispersione di voti di sinistra, esclusi dal Parlamento, ma presenti nel Paese, la permanente inquietudine della nostra società, richiedono un Governo nel quale non manchi, accanto alla nostra tradizione ed esperienza ed a quella socialdemocratica e repubblicana, l’apporto determinante di un <span about="https://w3id.org/moro/enoam/data/141274/v1/mention-33" class="mention organization" id="mention-33" property="dcterms:references" resource="https://w3id.org/moro/enoam/data/partito-socialista-italiano" typeof="deo:Reference">Partito Socialista</span>, impegnato nella difesa e nello sviluppo della democrazia italiana. La fragilità ed inadeguatezza della formula di centro appare poi in chiara luce, se si guardi alle molteplici forme di autonomia che caratterizzano la nostra società e nelle quali si gestiscono oggi in misura di gran lunga maggiore che in passato gli interessi pubblici. Una rottura definitiva con i socialisti creerebbe in quest’area situazioni insostenibili e darebbe vita ad una esperienza assai più incoerente e confusa di quella che viene talvolta lamentata. In questo modo non si assicura la stabilità dello Stato. Qualcuno si è chiesto quale sarà in questa difficile congiuntura l’atteggiamento delle sinistre democratiche cristiane. Credo che nessuno possa chiederci di avallare una scelta non utile, ed anzi pericolosa, in prospettiva, per la democrazia italiana. Ma credo pure che nessuno possa dubitare della nostra lealtà.</p><ol id="curatorNotes"><li about="https://w3id.org/moro/enoam/data/141274/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Arnaldo Forlani (1925-), esponente politico della Democrazia cristiana, dal 9 novembre 1969 ne era segretario politico. <a href="#curatornote-ref-1">↑</a></li><li about="https://w3id.org/moro/enoam/data/141274/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Giulio Andreotti (1919-2013), esponente politico della Democrazia cristiana, dal 18 febbraio era presidente del Consiglio. <a href="#curatornote-ref-2">↑</a></li><li about="https://w3id.org/moro/enoam/data/141274/v1/curatornote-3" id="curatornote-3" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Il riferimento è al Consiglio nazionale della Dc del 26 settembre 1971. <a href="#curatornote-ref-3">↑</a></li><li about="https://w3id.org/moro/enoam/data/141274/v1/curatornote-4" id="curatornote-4" property="dcterms:creator" resource="https://w3id.org/moro/enoam/data/enrico-palumbo" typeof="fabio:Comment"> Il riferimento è al Comitato centrale del Psi del 7-9 giugno 1972. <a href="#curatornote-ref-4">↑</a></li></ol></body></html>