<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.1.0.182" name="dcterms.relation"/><meta content="10.48678/unibo/aldomoro1.1.0.182" name="dcterms.identifier"/><meta content="Moro, Aldo, Circolare 25 giugno 1945, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 1, Gli anni giovanili (1932-1946), a cura di Gaetano Crociata e Paolo Trionfini, edizione e nota storico-critica di Tiziano Torresi, Bologna, Università di Bologna, 2021. DOI: https://doi.org/10.48678/unibo/aldomoro1.1.0.182." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Gli anni giovanili (1932-1946), 2021" name="description"/><title>[Circolare, 25 giugno 1945]</title>
<div id="mentionMeta"><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>[Circolare, 25 giugno 1945]</h1><p class="paragraph" data-counter="1" id="p-1">Un lungo periodo di separazione ha interrotto le nostre relazioni e la Rivista che pure ha superato difficoltà gravissime, benché si sia regolarmente pubblicata, non è potuta giungere a molti dei suoi abbonati. È opportuno ricordare però che nessun numero di essa andrà perduto essendo stati accantonati tutti i fascicoli che saranno spediti in blocco, anche con tariffe onerose, non appena le condizioni postali lo permetteranno. Si è già iniziata anzi la spedizione dei numeri arretrati agli abbonati dell’<span about="https://w3id.org/moro/enoam/data/110182/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> Centrale cui seguirà, si spera a breve, quella per le regioni settentrionali. </p><p class="paragraph" data-counter="2" id="p-2">Studium, rinnovata e migliorata nella veste esteriore mantiene intatto il suo programma; è una delle rarissime riviste italiane rimaste in vita che non ha avuto alcun bisogno di cambiare le sue direttive col cambiamento della situazione politica; svolge e continuerà a svolgere una attiva opera di educazione sociale, civile e politica, particolarmente necessaria nell’ora presente. </p><p class="paragraph" data-counter="3" id="p-3">Comunque i singoli ritengano di conciliare la loro qualità di cattolici con la appartenenza o meno ad un partito politico, troveranno in Studium gli elementi di una attenta e serena valutazione morale mirante alla formazione di una più approfondita coscienza dei doveri del cittadino. </p><p class="paragraph" data-counter="4" id="p-4">Studium ha bisogno però della solidarietà dei suoi amici migliori. È necessario che tutti gli abbonati, con una prova singolare di comprensione, regolino urgentemente la loro posizione amministrativa senza calcoli più o meno utilitari, mantengano inalterata la loro fedeltà alla rivista e la introducano nel campo della professione. </p><p class="paragraph" data-counter="5" id="p-5">Desideriamo ricostruire al più presto anche l’unità della nostra famiglia per troppo tempo spezzata.</p><p>Con cordiale saluto ed augurio. </p><p>							ALDO MORO</p><p>			Direttore</p></body></html>