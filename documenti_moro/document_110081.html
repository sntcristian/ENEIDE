<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ dcterms: http://purl.org/dc/terms/"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.1.0.081" name="dcterms.relation"/><meta content="10.48678/unibo/aldomoro1.1.0.081" name="dcterms.identifier"/><meta content="Moro, Aldo, Un dovere patriottico, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 1, Gli anni giovanili (1932-1946), a cura di Gaetano Crociata e Paolo Trionfini, edizione e nota storico-critica di Tiziano Torresi, Bologna, Università di Bologna, 2021. DOI: https://doi.org/10.48678/unibo/aldomoro1.1.0.081." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Gli anni giovanili (1932-1946), 2021" name="description"/><title>Un dovere patriottico</title>
<div id="mentionMeta"><meta about="https://w3id.org/moro/enoam/data/vittorio-veneto" typeof="dcterms:Location"/><meta about="https://w3id.org/moro/enoam/data/vittorio-veneto" content="Vittorio Veneto" property="rdfs:label"/><meta about="https://w3id.org/moro/enoam/data/vittorio-veneto" property="owl:sameAs" resource="http://www.wikidata.org/entity/Q47578"/><meta about="https://w3id.org/moro/enoam/data/piave" typeof="dcterms:Location"/><meta about="https://w3id.org/moro/enoam/data/piave" content="Piave" property="rdfs:label"/><meta about="https://w3id.org/moro/enoam/data/piave" property="owl:sameAs" resource="http://www.wikidata.org/entity/Q213462"/><meta about="https://w3id.org/moro/enoam/data/italia" typeof="dcterms:Location"/><meta about="https://w3id.org/moro/enoam/data/italia" content="Italia" property="rdfs:label"/><meta about="https://w3id.org/moro/enoam/data/italia" property="owl:sameAs" resource="http://www.wikidata.org/entity/Q38"/><meta about="https://w3id.org/moro/enoam/data/forze-armate" typeof="foaf:Organization"/><meta about="https://w3id.org/moro/enoam/data/forze-armate" content="Forze armate" property="rdfs:label"/><meta about="https://w3id.org/moro/enoam/data/forze-armate" property="owl:sameAs" resource="http://www.wikidata.org/entity/Q8473"/></div>

</head><body prefix="deo: http://purl.org/spar/deo/ dcterms: http://purl.org/dc/terms/"><h1>Un dovere patriottico</h1><p class="paragraph" data-counter="1" id="p-1">I lavori di semina si svolgono quest’anno in un momento di particolare disagio per la vita della nazione. Una parte dell’<span about="https://w3id.org/moro/enoam/data/110081/v1/mention-2" class="mention place" id="mention-2" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> è ancora, e speriamo per poco, in mano tedesca; un’altra, per fortuna libera nella rispettosa protezione degli alleati, vede tuttavia passare per le campagne le <span about="https://w3id.org/moro/enoam/data/110081/v1/mention-14" class="mention organization" id="mention-14" property="dcterms:references" resource="https://w3id.org/moro/enoam/data/forze-armate" typeof="deo:Reference">forze armate</span> italiane ed anglo-americane, con il pericolo che in qualche modo resti compromessa la produzione agraria per eventi di guerra. In un tale stato cose è comprensibile che il nostro contadino esiti a seminare; che gli sembri a prima vista fatica sprecata la sua, se il raccolto per lunghi mesi, e poi ancora quando ondeggeranno le spighe, sarà minacciato dal ciclone della guerra. D’altra parte giunge notizia di una stupida propaganda di parte fascista con la quale si invitano i nostri agricoltori a restare inattivi per mettere in difficoltà le autorità alleate, le quali sarebbero così costrette a provvedere direttamente con importazioni ai bisogni del nostro popolo. </p><p class="paragraph" data-counter="2" id="p-2">Bisogna ora che i nostri contadini, i quali sono sempre molto intelligenti e molto amanti della Patria, si fermino un momento a considerare quello che loro conviene, il quale felicemente coincide con il dovere che ad essi incombe come Italiani. </p><p class="paragraph" data-counter="3" id="p-3">Certamente la guerra non è cosa da nulla: essa ha le sue terribili esigenze e non si può escludere perciò che dall’azione bellica venga qua e là compromessa la produzione agraria. Ma questo non è un fenomeno generale e si può essere certi che, dove appena sia possibile risparmiare al nostro popolo sofferenze maggiori, le truppe anglo-americane, con la signorilità che le contraddistingue, faranno in modo che tutti i nostri interessi siano tutelati. Per quelle che saranno le deficienze della nostra produzione, determinate dallo stato di guerra, indubbiamente gli Alleati provvederanno con i loro rifornimenti, mentre sarà disposto per accordare congrui indennizzi agli agricoltori, che vedono sfumare in nulla la loro amorosa fatica. Ma noi non possiamo esigere che gli Anglo-Americani, i quali devono provvedere all’equipaggiamento ed armamento di truppe dislocate su tutti i teatri di guerra del mondo ed ai soccorsi più urgenti alle innumerevoli popolazioni provate dalle distruzioni, diano a noi interamente il fabbisogno alimentare della nazione. </p><p class="paragraph" data-counter="4" id="p-4">Del resto quella stupida propaganda, di cui si è detto, la quale vorrebbe lasciare inattivi i nostri agricoltori in attesa del sussidio di viveri recato dalle truppe anglo-americane, non dice in qual modo i contadini dovrebbero sostituire i guadagni venuti meno per la mancata produzione. Di queste chiacchiere stolte gli agricoltori Italiani faranno giustizia da sé, agevolmente e si metteranno alacremente all’opera affidando a Dio, come hanno sempre fatto, le sorti delle loro messi, sicuri di tutelare così insieme i propri interessi e gli interessi della nazione. Perché è questo che conta di più. Qui non si tratta soltanto di interessi economici della classe degli agricoltori, ma di un dovere patriottico che essi debbono assolvere. Ed alla voce del dovere essi, i contadini che hanno eroicamente combattuto in tutte le guerre, sacrificandosi con umiltà ed in silenzio, non saranno sordi. È l’<span about="https://w3id.org/moro/enoam/data/110081/v1/mention-5" class="mention place" id="mention-5" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> che li chiama. Ad essi oggi domanda non di impugnare le armi che ci dettero il <span about="https://w3id.org/moro/enoam/data/110081/v1/mention-1" class="mention place" id="mention-1" property="dcterms:references" resource="https://w3id.org/moro/enoam/data/piave" typeof="deo:Reference">Piave</span> e <span about="https://w3id.org/moro/enoam/data/110081/v1/mention-0" class="mention place" id="mention-0" property="dcterms:references" resource="https://w3id.org/moro/enoam/data/vittorio-veneto" typeof="deo:Reference">Vittorio Veneto</span>, ma gli strumenti del lavoro, per combattere una battaglia non meno grande e decisiva di quelle. </p><p>Contadini italiani, </p><p class="paragraph" data-counter="5" id="p-5">i tedeschi che noi avevamo cacciato lontano dal suolo sacro della Patria, tornano oggi a calpestarlo sprezzantemente. Noi siamo nulla per loro. Le nostre case, i nostri beni, i nostri tesori d’arte, le nostre donne, la nostra religione, tutte quelle cose che amiamo essi calpestano turpemente. La guerra che avevamo combattuta ieri, non è finita. Non son bastati 600 mila morti, tanti dei quali erano dei vostri, dei buoni, dei semplici, dei forti contadini d’<span about="https://w3id.org/moro/enoam/data/110081/v1/mention-6" class="mention place" id="mention-6" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, per acquistarci il diritto alla pace. Sul loro sangue son ripassati i loro uccisori, cui alcuni traditori italiani hanno aperto la strada. Come già allora l’<span about="https://w3id.org/moro/enoam/data/110081/v1/mention-7" class="mention place" id="mention-7" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> unita impugnò le armi, per ricacciarli al di là dei nostri monti, fuori del bel suolo d’<span about="https://w3id.org/moro/enoam/data/110081/v1/mention-8" class="mention place" id="mention-8" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, così anche oggi l’<span about="https://w3id.org/moro/enoam/data/110081/v1/mention-9" class="mention place" id="mention-9" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> è in armi. Povera e stanca <span about="https://w3id.org/moro/enoam/data/110081/v1/mention-10" class="mention place" id="mention-10" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, che trova in sé ancora energia per combattere contro i suoi veri secolari nemici. Tutti gli italiani sono pronti per la nuova e santa guerra. Siate voi pure in linea, contadini d’<span about="https://w3id.org/moro/enoam/data/110081/v1/mention-11" class="mention place" id="mention-11" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>. A voi è affidato un compito importantissimo, di assicurare il pane per i soldati e per le loro famiglie. È un altro sforzo che vi è richiesto. Poi verranno, conquistati dal nostro sacrificio e dal nostro amore, giorni migliori. L’<span about="https://w3id.org/moro/enoam/data/110081/v1/mention-12" class="mention place" id="mention-12" property="dcterms:references" resource="https://w3id.org/moro/enoam/data/italia" typeof="deo:Reference">Italia</span> riavrà la sua pace ed i suoi confini.</p><p class="paragraph" data-counter="6" id="p-6">Allora a voi andrà la gratitudine dell’<span about="https://w3id.org/moro/enoam/data/110081/v1/mention-13" class="mention place" id="mention-13" property="dcterms:references" resource="https://w3id.org/moro/enoam/data/italia" typeof="deo:Reference">Italia</span>, che voi avrete servito con fedeltà. </p><p class="paragraph" data-counter="7" id="p-7">Oggi intanto vi è richiesto di lavorare. Il vostro campo è veramente un campo di battaglia, dove si serve in umiltà la Patria. Siate accurati ed abili come non mai: sfruttate ogni minima possibilità della nostra terra; fecondatela con il vostro lavoro e più con il vostro amore. Gli Italiani aspettano da voi il loro pane, che li sostenga per combattere e vincere. </p></body></html>