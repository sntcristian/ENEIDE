<!DOCTYPE html>
<html><head prefix="rdfs: http://www.w3.org/2000/01/rdf-schema# owl: http://www.w3.org/2002/07/owl# foaf: http://xmlns.com/foaf/0.1/ skos: http://www.w3.org/2004/02/skos/core#"><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.146" name="dcterms.relation"/><meta content="10.48678/unibo/aldomoro1.2.1.146" name="dcterms.identifier"/><meta content="Moro, Aldo, Relazione sulla organizzazione del gruppo parlamentare della DC, in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.146." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Relazione sulla organizzazione del gruppo parlamentare della DC</title>
<div id="mentionMeta"><meta about="https://w3id.org/moro/enoam/data/democrazia-cristiana" typeof="foaf:Organization"/><meta about="https://w3id.org/moro/enoam/data/democrazia-cristiana" content="Democrazia Cristiana" property="rdfs:label"/><meta about="https://w3id.org/moro/enoam/data/democrazia-cristiana" property="owl:sameAs" resource="http://www.wikidata.org/entity/Q815348"/><meta about="https://w3id.org/moro/enoam/data/assemblea-costituente-della-repubblica-italiana" typeof="foaf:Organization"/><meta about="https://w3id.org/moro/enoam/data/assemblea-costituente-della-repubblica-italiana" content="Assemblea Costituente" property="rdfs:label"/><meta about="https://w3id.org/moro/enoam/data/assemblea-costituente-della-repubblica-italiana" property="owl:sameAs" resource="http://www.wikidata.org/entity/Q1053185"/><meta about="https://w3id.org/moro/enoam/data/giovanni-uberti" typeof="foaf:Person"/><meta about="https://w3id.org/moro/enoam/data/giovanni-uberti" content="Giovanni Uberti" property="rdfs:label"/><meta about="https://w3id.org/moro/enoam/data/giovanni-uberti" property="owl:sameAs" resource="http://www.wikidata.org/entity/Q3768267"/><meta about="https://w3id.org/moro/enoam/data/giovanni-uberti" content="Uberti, Giovanni" property="skos:prefLabel"/><meta about="https://w3id.org/moro/enoam/data/edoardo-clerici" typeof="foaf:Person"/><meta about="https://w3id.org/moro/enoam/data/edoardo-clerici" content="Edoardo Clerici" property="rdfs:label"/><meta about="https://w3id.org/moro/enoam/data/edoardo-clerici" property="owl:sameAs" resource="http://www.wikidata.org/entity/Q3719557"/><meta about="https://w3id.org/moro/enoam/data/edoardo-clerici" content="Clerici, Edoardo" property="skos:prefLabel"/></div>

<div id="footnoteMeta"><meta about="https://w3id.org/moro/enoam/data/paolo-acanfora" typeof="foaf:Person"/><meta about="https://w3id.org/moro/enoam/data/paolo-acanfora" content="Paolo Acanfora" property="rdfs:label"/></div></head><body prefix="deo: http://purl.org/spar/deo/ dcterms: http://purl.org/dc/terms/ fabio: http://purl.org/spar/fabio/"><h1>Relazione sulla organizzazione del gruppo parlamentare della DC</h1><p class="paragraph" data-counter="1" id="p-1">Ritengo inattuabile la proposta di costituire un comitato di 36 membri per la direzione politica del gruppo. Ciò determinerebbe un maggior distacco dal gruppo dei singoli membri, diminuirebbe il senso di responsabilità di ciascuno, aggraverebbe la crisi attuale che è insieme di mancata organizzazione e di mancata “utilizzazione”. D’altra parte un organo di queste proporzioni non potrebbe attendere con la necessaria rapidità delle convocazioni e delle deliberazioni a quei compiti di urgenza che son propri del comitato direttivo del gruppo. </p><p class="paragraph" data-counter="2" id="p-2">Inoltre ne risulterebbe difficile il funzionamento in unione con la direzione del <span about="https://w3id.org/moro/enoam/data/121146/v1/mention-0" class="mention organization" id="mention-0" property="dcterms:references" resource="https://w3id.org/moro/enoam/data/democrazia-cristiana" typeof="deo:Reference">partito</span>, cosa che è invece utile e spesso indispensabile. Mi sembra che nelle grandi linee la composizione degli organi direttivi del gruppo debba restare invariata, per accertare, nella esperienza dei pochi mesi che ancora restano alla <span about="https://w3id.org/moro/enoam/data/121146/v1/mention-1" class="mention organization" id="mention-1" property="dcterms:references" resource="https://w3id.org/moro/enoam/data/assemblea-costituente-della-repubblica-italiana" typeof="deo:Reference">Costituente</span>, se un maggiore impegno di tutti non possa ovviare agli inconvenienti che sono stati sinora lamentati. A questo proposito però mi riferisco alle altre mie proposte dirette ad attivare le commissioni interne di gruppo. </p><p class="paragraph" data-counter="3" id="p-3">Egualmente da respingere mi sembra l’idea di nominare dei questori per la disciplina in aula. Infatti a questo ingrato compito già attende <span about="https://w3id.org/moro/enoam/data/121146/v1/mention-2" class="mention person" id="mention-2" property="dcterms:references" resource="https://w3id.org/moro/enoam/data/giovanni-uberti" typeof="deo:Reference">Uberti</span><sup><a href="#curatornote-1" id="curatornote-ref-1">[1]</a></sup> con molto successo. Tali nomine resterebbero fatalmente nella carta o, invece, potrebbero dar luogo ad incidenti. Mi sembra pure da respingere la proposta di richiedere per le liste del comitato direttivo la firma per accettazione dei candidati e 15 firme di presentatori. Ciò complica la procedura di elezione, facilita uno schieramento di correnti in lotta anche là dove naturalmente non esisterebbe, dà un tono ufficiale e burocratico ai discreti contatti tra gruppi che sono invece indispensabili e opportuni. Del pari è da escludere, a mio parere, la proposta <span about="https://w3id.org/moro/enoam/data/121146/v1/mention-4" class="mention person" id="mention-4" property="dcterms:references" resource="https://w3id.org/moro/enoam/data/edoardo-clerici" typeof="deo:Reference">Clerici</span><sup><a href="#curatornote-2" id="curatornote-ref-2">[2]</a></sup> di suddividere il gruppo in regioni per estrazione a sorte. Questo intervento del caso non mi pare che possa sanare le piaghe del nostro gruppo. Non sarà certo la sorte a creare quella unione organica che non si è ancora purtroppo formata. </p><p class="paragraph" data-counter="4" id="p-4">Egualmente contrario sono alla suddivisione in collegi regionali, salvo che per i compiti organizzativi e per facilitare le comunicazioni e le direttive. </p><p class="paragraph" data-counter="5" id="p-5">Circa il numero dei membri non vi sono da considerare che ragioni di opportunità. In un certo senso un numero vede l’altro. Perciò, escluse le altre proposte radicali di cui si è già detto, mi fermerei al numero di undici dell’attuale composizione.</p><p class="paragraph" data-counter="6" id="p-6">N.B. - L’articolare che segue vorrebbe tener conto delle proposte fatte, in quanto siano accettabili e intenderebbe sostituire non tutto il regolamento, ma solo quella parte che riguarda gli organi direttivi. </p><p class="paragraph" data-counter="7" id="p-7">Art. 1 - Organi del Gruppo sono: l’Assemblea generale, la Presidenza del Gruppo, il Comitato Direttivo. </p><p class="paragraph" data-counter="8" id="p-8">Art. 2 - L’Assemblea Generale elegge separatamente il Presidente del Gruppo ed il Comitato direttivo composto di 11 membri. La votazione è per scrutinio segreto. Le liste presentate non devono superare i 3/4 dei nomi da eleggere. </p><p class="paragraph" data-counter="9" id="p-9">Art. 3 - Il Comitato direttivo elegge nel suo seno il Vice Presidente ed il Segretario, i quali, insieme con il Presidente, costituiscono la Presidenza del Gruppo. Alla Presidenza spettano compiti esecutivi e la responsabilità di promuovere tutte le attività del Gruppo, sia in Assemblea plenaria sia in [parola mancante] necessarie per la perfetta rappresentanza parlamentare della D.C. </p><p class="paragraph" data-counter="10" id="p-10">Art. 4 - Al Comitato Direttivo spetta il compito di dirigere, in rappresentanza dell’Assemblea, l’attività del Gruppo, di deliberare gli argomenti politici, costituzionali e legislativi per proporre all’Assemblea le decisioni da prendere, di prendere nei casi di urgenza le deliberazioni necessarie. </p><p class="paragraph" data-counter="11" id="p-11">Art. 5 - Per il collegamento con il Gruppo ed a fini disciplinari potranno esser designati dal Comitato Direttivo dei rappresentanti regionali. Essi possono essere chiamati a partecipare, con voto consultivo, alle riunioni del Comitato Direttivo. </p><p class="paragraph" data-counter="12" id="p-12">Art. 6 - Per le sedute dell’Assemblea, le quali trattino argomenti di carattere tecnico la Presidenza del Gruppo potrà designare un deputato che diriga l’azione del Gruppo. </p><p class="paragraph" data-counter="13" id="p-13">Per quanto riguarda le commissioni interne del Gruppo Parlamentare, mi sembrerebbe opportuno: </p><p>a) restringerne il numero dei componenti che, essendo troppo vasto, si aggiunge ad altri fattori per ostacolare la attività delle commissioni; perciò, contrariamente a quanto fu stabilito in principio, ciascun deputato non dovrebbe far parte di più di una commissione di gruppo. Poiché è troppo tardi, invece che chiedere nuove designazioni preferenziali agli interessati, si potrebbe assegnarli in base alle preferenze manifestate all’inizio ed agli elementi di scelta che sono in possesso del Comitato Direttivo. </p><p>b) ad ogni commissione di Gruppo dovrebbe essere preposto uno dei membri del Comitato direttivo, sul quale ricadrebbe così la responsabilità di controllare per conto del Gruppo parlamentare, ed in collaborazione con i colleghi, tutto un settore di amministrazione e di legislazione. Il criterio della designazione del Comitato Direttivo a preferenza della elezione sembra rispondere alla esigenza di attivare e semplificare assieme il lavoro delle Commissioni, facendone, invece che inutili accademie, degli agili strumenti capaci di facilitare l’assunzione delle responsabilità proprie della direzione del Gruppo. </p><p>c) le commissioni dovrebbero essere così ridotte: </p><p class="paragraph" data-counter="14" id="p-14">1. - politica ed amministrazione (Presidenza del Consiglio, Interno, Grazia e Giustizia, Difesa, Lavori pubblici e comunicazioni) </p><p>2. - pubblica istruzione </p><p>3. - Agricoltura e alimentazione </p><p class="paragraph" data-counter="15" id="p-15">4. - Industria, Commercio, Commercio Estero, Lavoro </p><p>5. - Finanze e Tesoro. </p><p class="paragraph" data-counter="16" id="p-16">La materia dei trattati e quella costituzionale, per [parola mancante] l’esame ed alle decisioni dell’intero Gruppo, salvo la formazione di particolari comitati di studio disposta di volta in volta dal Comitato Direttivo; </p><p>d) alle commissioni sopradette spetta normalmente il controllo sugli atti di amministrazione e di legislazione dei corrispondenti Ministeri, i quali abbiano uno specifico rilievo politico. Spetta al Membro del direttorio responsabile della Commissione mantenere gli opportuni contatti con i Ministri e Sottosegretari per una tempestiva informazione sui provvedimenti adottati e da adottare e sui quali la Commissione deve pronunciarsi. Spetta allo stesso mantenere i contatti con il collega responsabile nelle commissioni legislative.</p><p class="paragraph" data-counter="17" id="p-17">È poi opportuno che sia nominato un responsabile che guidi l’azione dei rappresentanti democristiani nelle commissioni legislative e la unifichi il più possibile con azione preventiva di contatto e nelle stesse sedute. </p><p class="paragraph" data-counter="18" id="p-18">Sarà bene prendere occasione da ciò per rivedere i nomi dei nostri rappresentanti in commissione, tenuto conto sia delle esigenze tecniche e politiche alle quali una responsabile partecipazione deve soddisfare, specie in taluni settori delicati, sia della possibile collaborazione di colleghi particolarmente autorevoli e competenti, al tempo delle designazioni impegnati al Governo o in incarichi importanti. </p><p class="paragraph" data-counter="19" id="p-19">Il responsabile della rappresentanza democristiana del quale si è detto sopra, deve curare i rapporti da un lato con il Governo, dall’altro con la Presidenza del Gruppo. </p><p class="paragraph" data-counter="20" id="p-20">Quando si tratti di provvedimenti, che debbono essere discussi in Assemblea, la Presidenza del Gruppo stabilirà nel modo più opportuno, perché le Commissioni ed il Gruppo possono prendere decisioni tempestive e curarsi di informare tutti gli interessati.</p><ol id="curatorNotes"><li about="https://w3id.org/moro/enoam/data/121146/v1/curatornote-1" id="curatornote-1" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Giovanni Uberti (1888-1964), politico, deputato all’Assemblea costituente per il gruppo democratico cristiano, di cui è segretario nel luglio 1947.  <a href="#curatornote-ref-1">↑</a></li><li about="https://w3id.org/moro/enoam/data/121146/v1/curatornote-2" id="curatornote-2" property="dcterms:creator" resource="https://w3id.org/moro/enoam/data/paolo-acanfora" typeof="fabio:Comment"> Edoardo Clerici (1898-1975), avvocato, politico, deputato all’Assemblea costituente per il gruppo democratico cristiano.  <a href="#curatornote-ref-2">↑</a></li></ol></body></html>