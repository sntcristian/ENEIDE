<!DOCTYPE html>
<html><head><meta charset="utf-8"/><meta content="width=device-width, initial-scale=1.0" name="viewport"/><meta content="https://creativecommons.org/licenses/by-nc/4.0" name="dcterms.rights"/><meta content="https://doi.org/10.48678/unibo/aldomoro1.2.1.183" name="dcterms.relation"/><meta content="10.48678/unibo/aldomoro1.2.1.183" name="dcterms.identifier"/><meta content="Moro, Aldo, Osservatorio 2 (dicembre 1947), in Aldo Moro, Edizione Nazionale delle Opere di Aldo Moro, Sezione 1, Scritti e Discorsi, Vol. 2, Il periodo dossettiano (1946-1951), a cura di Ugo De Siervo e Enrico Galavotti, edizione e nota storico-critica di Paolo Acanfora, Bologna, Università di Bologna, 2024. DOI: https://doi.org/10.48678/unibo/aldomoro1.2.1.183." name="dcterms.bibliographicCitation"/><meta content="Edizione Nazionale delle Opere di Aldo Moro, Scritti e Discorsi, Il periodo dossettiano (1946-1951), 2024" name="description"/><title>Osservatorio 2 (dicembre 1947)</title>


</head><body><h1>Osservatorio 2 (dicembre 1947)</h1><p class="paragraph" data-counter="1" id="p-1">È motivo di apprensione non solo per quanti hanno vivo il senso religioso dell’esistenza, ma anche per quanti hanno semplice onestà naturale e rispetto per l’uomo il dilagare, ogni giorno più frequente, di una stampa immorale la quale non solo antepone finalità speculative a qualsiasi preoccupazione morale, ma spesso tende direttamente a fare opera di corruzione specie tra i giovani e ad indebolire la vitalità spirituale del popolo italiano. Per combattere questo sconcio si sono invocati rigorosi provvedimenti delle Autorità ed essi sono anche venuti, pur con quella discontinuità ed inefficienza che son proprie dell’azione dei pubblici poteri in materia così delicata e così strettamente legata a stati d’animo e impulsi di coscienza.</p><p class="paragraph" data-counter="2" id="p-2">La verità è che i pubblici poteri non possono influire, o possono influire molto modestamente, sulle profonde radici del male. La verità è che cose di questo genere possono avvenire, perché un popolo in qualche misura, per inerzia o per rilassatezza, vi consente, senza riuscire a trovare forme efficaci ed espressive di ripulsa. Il fenomeno va guardato perciò non soltanto con sdegno, ma anche, e più, con tristezza, come sintomo di un male ancora più grave e verso il quale ha da rivolgersi, se vuol essere efficace, l’opera di correzione morale. È un impegno di tutti gli uomini e di tutti i cristiani, soprattutto di quelli che hanno specifica missione educativa e dei quali l’attenzione vigile ed intelligente deve rivolgersi a salvare l’Italia, ovviando alle cause remote e prossime, da questa ondata di fango che vorrebbe sommergerla.</p></body></html>